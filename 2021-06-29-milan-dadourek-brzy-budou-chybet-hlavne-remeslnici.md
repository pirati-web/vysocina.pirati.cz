---
date: 2021-06-29
category: blog
tags:
 - Piráty Vysočina
 - pro Moravu
layout: post
title: Milan Daďourek – Brzy budou chybět hlavně řemeslníci
author: Milan Daďourek
authorId: milan.dadourek
image: posts/2021-06-29-milan-dadourek-brzy-budou-chybet-hlavne-remeslnici.png
---

Počítky, 29. června 2021 - **Zmizely střechy. Stromy jsou bez listí i větví. Před pálícím sluncem se není kam schovat. *„Občas na minutku někam do přízemí a pak zase makat,“* říká jeden z dobrovolníků. Potkal jsem jich skupinu večer při vykládání dodávky s věcmi v Břeclavi. Utahaní, zarudlí, zaprášení, ale viditelně rádi, že pomáhají. *„Takhle nějaký mrak, kdyby se usadil před slunkem,“* přeje si jiný. Z přivezených věcí je zaujala hlavně vapka, energetické nápoje a kšiltovky.**

*„Je už trochu přezásobeno,“* dozvídáme se od správkyně skladu Diakonie, kam jsme byli nasměrováni. Z hovoru vyplývá, že solidarita je obrovská a velmi rychle po zveřejnění nedostatku nářadí a podobných věcí se potřebné věci sejdou. Teď prý chybí spíš stavební materiál. A peníze. Ze zkušenosti doplňuji, že brzy budou chybět hlavně řemeslníci – tesaři, pokrývači, klempíři, sklenáři, zedníci … a později další. Souhlasí i Blanka, která zařizovala nakládku dodávky a po dlouhé cestě je na ní vidět únava. Na vlastní kůži zažila všechny tři velké povodně: *„teď je pomoc úžasná, ale bude potřeba delší dobu.“* Za pár dnů či týdnů budou zásadní finanční sbírky a programy veřejné podpory. Přímo pomoci tak můžeme každý – není třeba horečně přemýšlet, co přesně koupit. Místní to budou vědět lépe.

Ještě chvíli před zpáteční cestou klábosíme. Musím říct, že obdivuju dobrovolníky, kteří se na místě lopotí. Fandím místním, kteří statečně bojují s událostí, na kterou se nešlo připravit, a před kterou nešlo uhnout. A jsem hrdý, jakou spoluúčast lidé na Vysočině a ze všech dalších míst republiky projevují. Všem díky.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
