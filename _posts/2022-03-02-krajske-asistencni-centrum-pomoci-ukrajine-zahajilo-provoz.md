---
date: 2022-03-02
category: blog
tags:
 - Ukrajina
 - Kraj Vysočina
layout: post
title: 
author: redakce
authorId:
image: posts/2022-03-02-krajske-asistencni-centrum-pomoci-ukrajine-zahajilo-provoz.jpg
---

Jihlava, 2. března 2022, Foto zdroj: Kraj Vysočina - **Uprchlíci z Ukrajiny mohou od dnešního dne využívat pracoviště Krajského asistenčního centra pomoci, které bylo otevřeno v Jihlavě. Své sídlo našlo v Jihlavě na adrese Tolstého 15. Uprchlíci najdou v asistenčním centru služby cizinecké policie, odboru azylové a migrační politiky Ministerstva vnitra ČR, pracoviště Všeobecné zdravotní pojišťovny a Hasičského záchranného sboru Kraje Vysočina.**

*„Fungování pracoviště asistenčního centra pomoci je koncipováno tak, aby nutné agendy byly dostupné na jednom místě a časově na sebe navazovaly. Na každém z připravených pointů se zdrží klient pouze po nezbytně nutnou dobu. Veškeré nutné formuláře s ním připraví a vyplní asistenti ve vstupních prostorách centra,“* popisuje postup náměstkyně hejtmana Kraje Vysočina pro oblast regionálního rozvoje Hana Hajnová.

Dnes do 17:00 zvládlo Krajské asistenční centrum pomoci Ukrajině odbavit 110 lidí. Aktuální provozní doba je od 7 do 19 hodin, přičemž poté je možné využít zázemí vstupních prostor, které budou celou noc střeženy Policií ČR. 

*„Krajským asistenčním centrem musí projít úplně všichni Ukrajinci, kteří sem v těchto posledních dnech přišli. Platí to jak pro nově příchozí, ale i ty, kteří tu jsou už několik dnů. Aby se mohli dostat například do systému našeho zdravotního pojištění, tak musí přijít a proběhnout si všemi razítky. Víme, že někteří Ukrajinci již mají vízum v pasech, že už si to vyřídili na cizinecké policii. „Minou zde jedno stanoviště“, které je zde nachystané a půjdou až na ty následné,“* doplňuje Hana Hajnová.

V asistenčním centrum na Tolstého 15, Jihlava jsou poskytovány služby následujících agend: 

**Pracoviště 1: Cizinecká policie (k dispozici 4 pracoviště)** 

- Zanesení údajů do cizineckého informačního systému doba odbavení na tomto pracovišti je cca 5 min., doba je závislá na potřebě pořízení fotodokumentace 

- nutné doklady: platný cestovní pas přihlašovací formulář (s klienty vyplní pracovníci/asistenti ve vstupních prostorách centra) 

**Pracoviště 2: Odbor azylové a migrační politiky Ministerstva vnitra ČR (k dispozici 2 pracoviště)** 

- vyřízení pobytového povolení / dlouhodobé vízum, status uprchlíka doba odbavení na tomto pracoviště je cca 15 min. 

- nutné doklady: platný cestovní pas a žádost (s klienty na místě vyplní pracovníci/asistenti ve vstupních prostorách centra) 

**Pracoviště 3: Všeobecná zdravotní pojišťovna (k dispozici 2 pracoviště)**

- doba odbavení na tomto pracovišti je cca 10 min. s vyřízeným dlouhodobým vízem (statutem uprchlíka) bude vydáno potvrzení o zařazení do veřejného zdravotního pojištění 

**Pracoviště 4: Hasičský záchranný sbor Kraje Vysočina** 

- možnost vyřízení přepravy do ubytovacích prostor, pokud klient není ubytován u jiných osob nebo v jiném ubytovacím zařízení

- v současné době jsou cizinci umisťováni většinou nejprve do uprchlického zařízení ve Vyšních Lhotách u Frýdku-Místku na území Moravskoslezského kraje. Jejich dopravu z Jihlavy do uprchlického zařízení zajišťuje HZS Kraje Vysočina

V rámci společných prostor centra koordinuje plynulost odbavování klientů desítka asistentů, kteří jsou schopni komunikovat v ukrajinštině. Na místě je k dispozici pomoc psychologa. Centrum nabízí základní občerstvení a nápoje.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
