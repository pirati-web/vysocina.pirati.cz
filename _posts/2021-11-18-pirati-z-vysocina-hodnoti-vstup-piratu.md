---
date: 2021-11-18
category: blog
tags:
 - Vláda ČR
 - Piráti Vysočina
layout: post
title: Piráti z Vysočiny hodnotí vstup Pirátů do vlády
author: Jiří Svoboda
authorId: jiri.svoboda
image: posts/2021-11-18-pirati-z-vysocina-hodnoti-vstup-piratu.jpg
---

Jihlava, 18. listopadu 2021 - **To, že členky a členové Pirátské strany v celostranickém hlasování odsouhlasili znění koaliční smlouvy, a tedy faktický vstup Pirátů do vlády už jistě víte. V dnešním článku se však dozvíte, jak na tuto skutečnost reagují Piráti z Vysočiny.**

Podporu návrhu o vstupu Pirátů do vlády vyjádřilo 82,1 procent hlasujících (888 pro z 1082 hlasů). Hlasování zaznamenalo rekordní účast, zapojilo se 90,7 procenta Pirátů a Pirátek. Tedy 1082 ze 1193. Připomeňme ještě, že celá koalice Pirátů a Starostů získala důvěru 840 tisíc voličů.

Jak hodnotí výsledky celostranického hlasování Piráti z Vysočiny? *„Rozhodnutí členské základny Pirátů dalo jasný signál, že jsme připraveni se příležitosti účasti ve vládě postavit čelem. Síla té podpory mě překvapila, ale jsem za ni ráda, protože ji Ivan Bartoš a další budou ještě potřebovat. Tímto hlasováním práce na sestavení nové vlády totiž neskončila, před všemi vládními stranami stojí ještě hodně práce a jednání, navíc ve velmi komplikované době,“* uvedla náměstkyně hejtmana Kraje Vysočina Hana Hajnová (Piráti).

*„Piráti by měli hájit zájmy občanů mj. ve vedení ministerstva pro místní rozvoj, kde jsem připravena aktivně se zapojit do řešení problémů spojených s novým stavebním zákonem, nastavování dotační politiky i revizi zákona o veřejných zakázkách,“* doplnila Hajnová.

V podobném duchu hovoří i pirátský radní pro školství, mládež a sport, informatiku a komunikační technologie Jan Břížďala. *"Ve volbách jsme slibovali změnu v řízení této země a deklarovali vůli podílet se na vládě s koalicí SPOLU. Tento závazek můžeme nyní naplnit a aktivně přispět k tomu, že se ČR stane digitální, konkurenceschopnou a prozápadní zemí. V následujícím období budeme čelit krizi ekonomické, hospodářské i zdravotní a bude naší odpovědností Česko z těchto krizí vyvést,“* říká Jan Břížďala.

*„888 Pirátů potvrdilo vstup do vlády. Když tu máme další vlnu covidu, ve státní kase díru, jak vrata a v platnost má vstoupit hned několik šílených zákonů, co schválila vláda předchozí. Bude to drsný, ale věřím, že to dáme. Prostě musíme,“* doplňuje své dva předřečníky předseda krajského sdružení Pirátů na Vysočině Jan Pošvář.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
