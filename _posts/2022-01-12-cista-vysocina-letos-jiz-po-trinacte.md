---
date: 2022-01-12
category: blog
tags:
 - Čistá Vysočina
 - životní prostředí
layout: post
title: Čistá Vysočina letos již po třinácté
author: Redakce
authorId: 
image: posts/2022-01-12-cista-vysocina-letos-jiz-po-trinacte.jpg
---

Jihlava, 12. ledna 2022 - **Osvětová akce Čistá Vysočina v rámci kampaně Den Země, spojená s jarním úklidem přírody, proběhne také v letošním roce a bude se jednat již o třináctý ročník. Tradiční sběr odpadků probíhá především v okolí silnic a na veřejných prostranstvích v obcích a městech na Vysočině.**

*„Čistá Vysočina probíhá v celém našem kraji a každoročně se na sběru odpadků podílejí obce, neziskové organizace, školy, firmy ale i jednotlivci. Vysočina je typická svou krásnou přírodou buďme proto společně všímaví a přispějme k udržení její výjimečnosti. Děkujeme všem, kteří se k nám připojí a pomohou ke zkrášlení prostředí, ve kterém společně žijeme,“* uvedla Hana Hajnová (Piráti), náměstkyně hejtmana Kraje Vysočina pro oblast regionálního rozvoje.

Vzhledem k situaci ohledně koronavirové pandemie je nutné sledovat aktuální nařízení státních a krajských odpovědných orgánů a řídit se podle nich. Hlavním úklidovým týdnem Čisté Vysočiny bude 11. až 24. duben. Registrace nových přihlášek je již spuštěna a potrvá až do konce února pod odkazem [https://www.kr-vysocina.cz/cistavysocina](https://www.kr-vysocina.cz/cistavysocina). Zde si může dobrovolník nebo zástupce organizované skupiny vybrat úsek silnice, kolem které chce vysbírat odpadky. Sebrané pytle s odpadem na takto nahlášených úsecích silnic I., II. a III. třídy mimo obce odveze a jejich likvidaci zajistí spolupracující Krajská správa a údržba silnic Vysočiny (KSÚSV). U ostatních úseků si musí odvoz a uložení zajistit sbírající po domluvě s vlastníkem pozemku. Zanesením informace o úklidu konkrétního úseku komunikace do mapy dostává veřejnost přehled o již „zabraných“ úsecích a organizace akce je tak přehlednější. S výslednou mapou úseků pracuje i KSÚSV a samotné obce, ve kterých sběr probíhá.

*„V letech před pandemií se zapojovalo více než 20 tisíc dobrovolníků a vždy vysbírali 73 až 104 tun odpadků. V loňském roce to bylo za přispění téměř 13 tisíc účastníků 72 tun. Více organizačních informací se dozvíte na webu Čisté Vysočiny a pro registrované účastníky zajistíme jako každý rok zdarma pytle na odpadky,“* doplnila Hana Hajnová.

**Přihlášení probíhá od 1. 1. do 28. 2. 2022** prostřednictvím elektronického formuláře na webových stránkách Kraje Vysočina: [www.kr-vysocina.cz/cistavysocina](www.kr-vysocina.cz/cistavysocina). Na tomto odkazu také naleznete aktuální mapu již přihlášených úseku pro Vaši větší přehlednost.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
