---
date: 2022-12-09
category: blog
tags:
 - Den Klastrů
 - Kraj Vysočina
layout: post
title: Den Klastrů v Kraji Vysočina 
author: Jiří Svoboda
authorId: jiri.svoboda
image: posts/2022-12-09-den-klastru-na-vysocine.jpg
---

Jihlava, 9. prosince 2022 - **Ve středu se na Vysoké škole polytechnické Jihlava uskutečnil Den Klastrů v Kraji Vysočina, tedy akce plná přednášek souvisejících s tématy vzájemně propojených firem a institucí, rozvoje a inovací. Mezi přednášejícími nechyběla ani náměstkyně hejtmana pro oblast regionálního rozvoje Hana Hajnová (Piráti), která představila inovační strategie Kraje Vysočina.**

Pojem klastr je definován jako *„geograficky blízké seskupení vzájemně provázaných firem, specializovaných dodavatelů, firem v příbuzných oborech, poskytovatelů služeb a souvisejících institucí v konkrétních oborech, které spolu soutěží, ale také spolupracují“* (Porter, 1998, s. 213).

![Den Klastrů v Kraji Vysočina](https://a.pirati.cz/vysocina/img/posts/2022-12-09-den-klastru-na-vysocine-II.jpg)

Právě témata spolupráce, networkingu a vzájemného sdílení informací spojovala středeční Den Klastrů, na kterém proběhlo také předání ocenění ZLATÝ KLASTR 2021, klastrový manažer a úspěšná klastrová organizace. ZLATÝ KLASTR 2021 putuje do CZECHIMPLANT, z.s. neboli medicinského klastru zaměřeného na implantologii a inovativní biotechnologie. 

Inovační prostředí Kraje Vysočina a realizované či plánované aktivity vedoucí k jeho rozvoji představila náměstkyně hejtmana Kraje Vysočina pro oblast regionálního rozvoje Hana Hajnová. *„Jsem velmi ráda, že dnešní setkání se zástupci klastrů, jejich členských firem, ale i výzkumných a dalších podpůrných institucí proběhlo právě na Vysočině. Měla jsem tak možnost ukázat účastníkům, že Vysočina není pouze zemědělský region, ale že zde existuje také zajímavý inovační potenciál, který hodláme dále rozvíjet, ať již spoluprací s místními inovativními firmami nebo prací s talenty na našich středních školách,“* řekla Hana Hajnová.

![Den Klastrů v Kraji Vysočina](https://a.pirati.cz/vysocina/img/posts/2022-12-09-den-klastru-na-vysocine-III.jpg)

*„Velmi mě potěšila informace od předsedkyně představenstva klastru Czechimplant Jany Vykoukalové, že tento klastr přenese své sídlo na Vysočinu, stvrdí tak skvěle fungující spolupráci s VŠPJ a zaplní jedno bílé místo na klastrové mapě ČR. Věřím, že i to bude jeden z impulzů pro zvýšení inovačního a výzkumného potenciálu Vysočiny,“* doplnila Hajnová.

![Den Klastrů v Kraji Vysočina](https://a.pirati.cz/vysocina/img/posts/2022-12-09-den-klastru-na-vysocine-IV.jpg)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
