---
date: 2021-10-15
category: blog
tags:
 - Žďár nad Sázavou
 - stavebnictví
layout: post
title: Ve Žďáru nad Sázavou vzniká největší farma pro 3D tisk betonu v Česku
author: Jiří Svoboda
authorId: jiri.svoboda
image: posts/2021-10-15-ve-zdaru-nad-sazavou-vznika.jpg
---

Jihlava, 15. října 2021 - **Nestává se příliš často, že před vámi během tiskové konference vznikne hrubá stavba domu. Přesně to mohli vidět hosté u příležitosti slavnostního spuštění první robotické farmy na 3D tisk betonu v České republice. Tento unikátní projekt vzniká ve výrobní hale společnosti ICE Industrial Services ve Žďáru nad Sázavou.**

Stavebnictví v současnosti stále patří mezi relativně nejméně modernizovaná odvětví. Za posledních několik desetiletí nedošlo k téměř žádné průlomové změně v technologiích. Odvětví se vedle toho dlouhodobě potýká s výrazným nedostatkem pracovních sil a v porovnání s průmyslovou výrobou je také méně efektivní. A právě revoluční technologie 3D tisku betonu dokáže pětinásobně urychlit výstavbu, přičemž dochází až k sedmdesátiprocentním úsporám materiálu oproti klasickým technologiím lití betonu do bednění.

![Robotická farma na 3D tisk betonu vzniká ve výrobní hale společnosti ICE Industrial Services ve Žďáru nad Sázavou](https://a.pirati.cz/vysocina/img/posts/2021-10-15-ve-zdaru-nad-sazavou-vznika-hala.jpg)

Nová farma na 3D tisk betonu vzniká pod taktovkou zakladatele a ředitele ICE Tomáše Vránka a jeho týmu odborníků. ICE ve spolupráci s městem Žďár nad Sázavou plánují stavbu několika tištěných budov. První z nich bude kavárna na Farských humnech a v létě 2023 má ve Žďáře vyrůst první vytištěná budova školy na severní polokouli.

![Ukázka 3D tisku betonu a vznik nové budovy](https://a.pirati.cz/vysocina/img/posts/2021-10-15-ve-zdaru-nad-sazavou-vznika-3Dtisk.jpg)

Tiskovou konferenci si nenechala ujít ani náměstkyně hejtmana pro oblast regionálního rozvoje Hana Hajnová (Piráti). *„Já musím říct, že jsem oslněna. To se nedá komentovat jinak, ať už co do prezentace, tak i do toho, jakým způsobem k podnikání a inovacím přistupujete,“* pochválila nově vznikající projekt Hana Hajnová.

*„Rozvoj inovativních firem, jako je ICE Industrial Services, je velice důležité podporovat, neboť do území přinášejí vysokou přidanou hodnotu a mají potenciál na Vysočinu přilákat podnikavé, talentované a kreativní lidi,“* dodala Hajnová.

![Náměstkyně hejtmana Kraje Vysočina pro regionální rozvoj Hana Hajnová a ředitel společnosti ICE Industrial Services Tomáš Vránek](https://a.pirati.cz/vysocina/img/posts/2021-10-15-ve-zdaru-nad-sazavou-vznika-vranek.jpg)

Vývoj technologií 3D tisku představuje propojení tradičního oboru s novými trendy a technologiemi a v neposlední řadě také sdružení a propojení špičkových odborníků z průmyslové a akademické sféry. S cílem dalšího rozvoje této spolupráce iniciovala společnost ICE Industrial Services vznik institutu EIMAC – Evropského institutu pro materiály, automatizaci a stavebnictví, který bude sídlit ve Žďáru nad Sázavou. 

![Náměstkyně hejtmana Kraje Vysočina pro regionální rozvoj Hana Hajnová a starosta Žďáru nad Sázavou Martin Mrkos](https://a.pirati.cz/vysocina/img/posts/2021-10-15-ve-zdaru-nad-sazavou-vznika-uvod.jpg)

Partnery a členy nového institutu budou renomovaná vědecká pracoviště jako například ČVUT v Praze, Ústav stavebních hmot a dílců nebo univerzita ETH v Curychu, i významné podniky jako Siemens, Mapei či Sika, a další. *„Velice mne těší, že se podniky z Vysočiny aktivně zapojují do vývoje inovativních technologických řešení i spolupráce s akademickou sférou a mají ambice zařadit se mezi světové špičky ve svých oborech,“* vyzdvihla náměstkyně hejtmana pro oblast regionálního rozvoje Hana Hajnová

![Slavnostní podpis u příležitosti vzniku institutu EIMAC – Evropského institutu pro materiály, automatizaci a stavebnictví](https://a.pirati.cz/vysocina/img/posts/2021-10-15-ve-zdaru-nad-sazavou-vznika-podpis.jpg)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
