---
date: 2022-03-10
category: blog
tags:
 - KACPU
 - Kraj Vysočina
layout: post
title: Hana Hajnová – aktuálně nejvíce potřebujeme tlumočníky
author: redakce
authorId: 
image: posts/2022-03-10-hana-hajnova-aktualne-nejvic-potrebujeme-tlumocniky.JPG
---

Jihlava, 4. března 2022, Foto zdroj: Kraj Vysočina - **Možná jste se v médiích setkali se zkratkou KACPU. Tato zkratka znamená Krajské asistenční centrum pomoci Ukrajině a jak už z názvu plyne, sdružuje pomoc ukrajinským uprchlíkům do jednoho místa. Pro Kraj Vysočina vzniklo KACPU v Jihlavě. O tom, jak probíhá pomoc v asistenčním centru jsme si povídali s 1. náměstkyní hejtmana Kraje Vysočina pro regionální rozvoj Hanou Hajnovou (Piráti).**

**Hanko, proč vznikla krajská centra pro pomoc Ukrajině?**

*Struktura Krajských asistenčních center pomoci Ukrajině (KACPU) vznikla z důvodu nemožnosti řídit veškerou organizaci pomoci z jednoho místa. KACPU funguje v každém krajském městě a ve SČK na více místech - v Mladé Boleslavi, Kutné Hoře a nově Příbrami. Praha je největší cílovou destinací, která k sobě z mnoha důvodů táhne nově příchozí nejvíce a pro hladké odbavení se od počátku řeší distribuce v případě přetížení do krajských center.*

**Popiš nám prosím, jak centrum funguje?**

*Příchozí lidé z Ukrajiny musí projít asistenčním centrem, kde se registrují a legalizují svůj pobyt u nás. Dostanou mimořádné vízum platné na jeden rok, proběhne registrace do našeho systému zdravotního pojištění a jsou jim nabídnuty pobytové služby (Správa uprchlických zařízení), nasměrování na úřad práce, dávky v hmotné nouzi. Všechna centra fungují stejně a většinou fungují non-stop.*

![Hana Hajnová – aktuálně nejvíce potřebujeme tlumočníky](https://a.pirati.cz/vysocina/img/posts/2022-03-10-krajske-asistencni-centrum-pomoci-ukrajine-v-jihlave.jpg)

**Jakou pomoc můžeme v současnosti Ukrajincům nabídnout, ať už tedy přes KACPU, nebo s pomocí dalších organizací?**

*Nyní jim můžeme nabídnout vyřízení administrativních záležitostí přes Krajská asistenční centra pomoci, můžeme zajistit ubytování, pokud je potřeba, nechat je odpočinout, načerpat síly, zorientovat se. Ve spolupráci s charitou a dalšími organizacemi zajišťujeme i humanitární pomoc na místě (zejména potraviny a hygienické potřeby). Bude ale nutné pomoci i s další adaptací. Musíme se začít bavit o systematické, dlouhodobé humanitární pomoci. Ve chvíli, kdy objem uprchlíků přesáhne odhadem dvě stě tisíc na ČR, nebude stávající systém stačit. Pro Českou republiku to bude velká výzva.*

**Kolik Ukrajinců denně odbavíte? Rostou počty příchozích uprchlíků?**

*Na Vysočině máme denní nárůst o sto lidí více než ten předchozí, aktuálně odbavujeme denně cca 700 osob. V jiných krajích je to podobné, Praha je extrém a platí za takový lakmusový papírek jako ukazatel, kdy můžeme dovozovat nárůst zájmu i do krajů. KACPU Jihlava například 2.3. zaregistrovalo 108 lidí, 7. 3. už 762 a počítáme, že ten počet bude ještě narůstat.*

**Řešíte v souvislosti s provozem centra nějaké problémy?**
*Aktuálně nejvíce potřebujeme tlumočníky, protože ti lidé po příchodu do centra musí vyplnit formuláře pro cizineckou policii a žádost o speciální vízum a většinou neumí psát latinkou. Řešíme, aby tito překladatelé začali být placení, protože nyní pracují jako dobrovolníci, ale to není udržitelné. Kromě toho fungují na KACPU i úřednice Úřadu práce s nabídkou zaměstnání a tam na jazykovou bariéru také často narážíme.*

*Ve spolupráci s Charitou a Červeným křížem distribuujeme nápoje a nějaké jídlo. Na tohle nemáme prostředky, abychom to dlouhodobě kryli, spolupracujeme i s potravinovou bankou. Uvažujeme i o nějaké výzvě, abychom si mohli například potraviny schraňovat sami, už víme například od Charity, že ta solidarita postupně opadává a musíme se zaměřit na nějakou dlouhodobější udržitelnost. Původně byly všechny tyto sbírky směřovány na Ukrajinu, ale nyní se ukazuje, že je potřebujeme i tady u nás… kromě jídla je to typicky oblečení a hygienické potřeby.*

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
