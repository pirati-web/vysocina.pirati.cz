---
date: 2022-02-04
category: blog
tags:
 - Evropský strom roku
 - Zpívající lípa
layout: post
title: Zpívající lípa bojuje o titul Evropský strom roku 2022
author: Jiří Svoboda
authorId: jiri.svoboda
image: posts/2022-02-04-zpivajici-lipa-bojuje-o-titul-strom-roku-2022.jpg
---

Jihlava, 4. února 2022, Foto zdroj: FB Zpívající lípa - **Lukásova nebo také Zpívající lípa z Telecího u Poličky získala v jubilejním 20. ročníku soutěže Strom roku 1. místo. Díky němu postoupila do bojů o letošní vítězství v anketě Evropský strom roku. Přestože se Zpívající lípa nachází pár kilometrů od hranic Kraje Vysočina, má s Vysočinou mnoho společného. Jedním z propagátorů a podporovatelů tohoto nádherného stromu je Ladislav Stalmach, starosta obce Vír (Piráti). Právě Chudobínská borovice z břehu Vírské přehrady na Žďársku získala titul Evropský strom roku v roce 2020.**

Zpívající lípa velkolistá je pravděpodobně jedním z nejstarších stromů České republiky. Její stáří je odhadováno na 700 let. Příběhy říkají, že koncem 17. století si v jejích útrobách notoval zakázané žalmy starý hospodář. Lidé, kteří kolem lípy procházeli a hospodáře neviděli, si mysleli, že zpívá samotná lípa. Od této doby nese název Zpívající lípa. 

Statnou lípu si oblíbili nejenom místní, ale i turisté. Zpívající lípu do ankety o strom roku nominovaly děti ze Základní a mateřské školy Telecí. Anketou o Evropský strom roku nyní žije celý region.

*„Anketu Evropský strom roku spoluvyhlašuje nadace Partnerství a pro mě je to doklad, že to je opravdu významná anketa, která vede například k výchově v ekologii. Chudobínská borovice, to byl objev stromu, který republika neznala, ale je půvabný. Zpívající lípa je ale strom, kterého si všímají spisovatelé po staletí, Jirásek o ní psal, objevuje se i v čítankách. Je to náš národní a významný strom, znak vlastenectví,“* vyzdvihuje Zpívající lípu Ladislav Stalmach.

*„Zpívající lípa leží asi tak dva kilometry od Vysočiny. Podobné ankety ale podporuji po celé republice a Zpívající lípa je vzdušnou čarou třináct kilometrů od Chudobínské borovice, takže tam vnímám i potenciál v turistickém ruchu,“* doplňuje Ladislav Stalmach.

*„Zkusil jsem také oslovit čerstvého ministra školství Petra Gazdíka, ať osloví školy, aby se připojily k hlasování pro českého favorita v anketě o Evropský strom roku a ten přislíbil podporu,“* dokončuje Stalmach.

Zpívající lípa má už 30 dcer neboli semenáčků, které dnes rostou ve všech koutech naší země, ale i za našimi hranicemi, například v Rakousku, Litvě, nebo v Anglii. 

Příběhem zpívající lípy vás provede také video, které můžete shlédnout na [https://www.youtube.com/watch?v=q0WvMYfHoes](https://www.youtube.com/watch?v=q0WvMYfHoes)

Hlasovat v anketě o nejkrásnější Evropský strom roku 2022 můžete již dnes, nejpozději však do 28. února. Hlasování je tajné, vždy hlasujete pro dva kandidáty. Hlasovat můžete na adrese [https://www.treeoftheyear.org/Vote](https://www.treeoftheyear.org/Vote)


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
