---
date: 2022-09-14
category: blog
tags:
 - komunální volby
 - rozhovor
layout: post
title: Šafránek – Chceme Chotěboř moderní, otevřenou, chytrou
author: Jiří Svoboda
authorId: jiri.svoboda
image: posts/2022-09-14-safranek-chceme-chotebor-moderni-otevrenou-chytrou.jpg
---

Jihlava, 14. září 2022 - **Do letošních komunálních voleb vyplouvají Piráti a Pirátky se svými posádkami v 10 městech a obcích na Vysočině. Někde s posádkou čistě pirátskou, někde koaliční, ale všude s odvahou dělat, co je správné. V našem volebním seriálu přinášíme rozhovory se všemi devíti lídry a lídryněmi, aby představili svoje týmy a programové priority, které pro voliče připravili. Dnes jsme vyzpovídali místostarostu města Chotěboř a lídra kandidátky POKRAČUJME V TOM SPOLEČNĚ Mgr. Bc. Davida Šafránka.**

**Jak bys představil vaši kandidátku pro letošní volby?**

*Naše kandidátka se jmenuje Pokračujme v Tom Společně a název vychází ze stran, které jsou toho součástí. Je to pokračovatel hnutí Pojďme To Změnit z minulých voleb, k čemuž se hlásíme. Držíme i stejnou barvu, polovina lidí je stejných, polovinu jsme obměnili (a skoro ve všech případech omladili). Jsme STAN, Piráti, TOP09 a nezávislí kandidáti a spojuje nás podobný pohled na rozvoj obce. Chceme Chotěboř moderní, otevřenou, chytrou. Chceme sledovat aktuální trendy, a ne se jim vyhýbat jako čert kříži.*

**Jaká témata chcete řešit? Jaké jsou vaše priority?**

*Jelikož jsme součástí vedení města, nemůžeme tvrdit, že jdeme opět něco měnit. Svou účastí ve vedení města jsme dosáhli určitých změn a chceme v tom pokračovat. Chceme dál rozvíjet otevřené a transparentní město, dál jít směrem chytrých technologií, dál zapojovat občany, dál upravovat veřejná prostranství a dbát na architekturu. Zkusím vybrat tři priority: Realizace projektu nového muzea, což je opravdu velký projekt pro Chotěboř, který by nás měl zviditelnit v celostátním měřítku, energetické úspory a posun k obnovitelným zdrojům, oprava prostranství a komunikací dle řady projektů, které jsme připravili i dalších, se kterými začneme.*

**Jak si v letošních volbách věříte, co budete považovat za úspěch?**

*Já nechci znít přehnaně sebevědomě, ale věřím, že volby vyhrajeme. Bude to ale tzv. o fous. O fous kurzisty v tanečních. Takže velmi těsné. A kdo pak jak bude skládat koalici, to už je úplně jiná otázka.*

**Co bys vzkázal voličům?**

*Přijďte k volbám, komunální politika má na váš každodenní život velký vliv.*

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
