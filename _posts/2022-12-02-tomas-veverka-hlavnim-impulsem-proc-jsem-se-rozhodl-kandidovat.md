---
date: 2022-12-02
category: blog
tags:
 - Moravské Budějovice
 - rozhovor
layout: post
title: Tomáš Veverka – hlavním impulsem, proč jsem se rozhodl kandidovat do zastupitelstva, byla bezradnost a neschopnost vedení města jednat v době nástupu covidové pandemie
author: Jiří Svoboda
authorId: jiri.svoboda
image: posts/2022-12-02-tomas-veverka-hlavnim-impulsem-proc-jsem-se-rozhodl-kandidovat.jpg
---

Jihlava, 2. prosince 2022 - **Volby do obecních zastupitelstev jsou už více jak dva měsíce za námi a ve většině případů jsou koalice a opozice hotové. Nyní je čas představit naše nové zastupitele a radní. V dnešním rozhovoru si budeme povídat s Pirátem a radním z Moravských Budějovic Tomášem Veverkou.**

S Tomášem Veverkou se lidé potkají nejenom na moravskobudějovické radnici, ale i na dětských hřištích a akcích, které navštěvuje se svým čtyřletým synem. Tomáš podniká v oboru ecommerce, provozuje kultovní klub Pogo bar v Moravských Budějovicích, vede spolek K4, který má za sebou úspěšný komunitní projekt vytvoření městské vyhlídky na Heřmanském kopci. Pořádá kulturní a komunitní akce.

**Tomáši, proč jsi se rozhodl kandidovat do zastupitelstva Moravských Budějovic?**

*Hlavním impulsem, proč jsem se rozhodl kandidovat do zastupitelstva, byla bezradnost a neschopnost vedení města jednat v době nástupu covidové pandemie. Ve chvíli, kdy se v lidech vzepjala opravdu velká sounáležitost a ochota pomáhat ostatním, z radnice nebylo slyšet nic. A to ve mně vzbudilo touhu se aktivně zapojit a pomoci dát město dohromady.*

**Jak vypadalo povolební vyjednávání, proč jste zvolili koaliční formát se sdružením Budějováci?**

*Jednání byla složitá a těžká. Nám i našim kolegům v opozici se nepodařilo získat dostatek mandátů, a tak jsme dlouho hledali rozložení, které by vyhovovalo všem zúčastněným. Rozložení sil nám bohužel dávalo jen tři varianty v povolebních vyjednáváních… širokou koalici, spojení s druhou nejsilnější stranou Budějováci nebo odchod do opozice. Široká koalice měla předpoklad být, díky vyhroceným osobním vztahům zastupitelů z předchozích volebních období, méně stabilnější. Odchod do opozice by znamenal další 4 roky přešlapování a zmařených příležitostí.*

**S jakými programovými prioritami jste kandidovali do komunálních voleb a jsou tyto priority zakotveny v koaliční smlouvě?**

*Velkou část našeho programu se nám povedlo zanést i do koaliční smlouvy, například požadavky na transparentnost, participaci, lepší financování spolků, komunikaci radnice s občany, starost o městskou zeleň a rozvoj města a další.*

**Ty jsi byl jako Pirát součástí sdružení Za lepší Budějovice. Jaké pirátské priority a hodnoty přinášíš do nové koalice?**

*Komunikaci, informovanost, transparentnost, přechod na digitální technologie, odpapírovaní úřadů.*

**Jakým oblastem se budeš věnovat?**

*Věnovat se budu převážně svým dlouholetým tématům, a to je kultura, komunikace a IT.*  

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
