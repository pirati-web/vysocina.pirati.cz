---
date: 2022-04-11
category: blog
tags:
 - školství
 - Rakousko
layout: post
title: Břížďala - Podle Rakouska můžeme učit na školách modernímu a ekologickému zemědělství
author: redakce
authorId: 
image: posts/2022-04-11-brizdala-podle-rakouska-muzeme-ucit-na-skolach-modernimu-a-ekologickemu-zemedelství.jpg
---

Jihlava, 11. dubna 2022, Foto zdroj: Kraj Vysočina – **Ve středu 6. dubna navštívila Kraj Vysočina rakouská velvyslankyně Dr. Bettina Kirnbauer. Její pracovní program začal v jihlavské mateřské škole Bystrouška, kde za účasti ředitelky školy PhDr. Ljubici Váchové Novákové, krajského radního pro školství Jana Břížďaly a dalších mohla vidět, jak se předškoláci učí německy při různých aktivitních hrách. Mezinárodní projekty realizované Krajem Vysočina často zastřešuje příspěvková organizace Vysočina Education, která byla paní velvyslankyni taktéž představena.**

Při oficiální návštěvě paní velvyslankyně Kirnbauer na Krajském úřadu Kraje Vysočina představil radní Břížďala konkrétní aktivity v oblasti školství, které je možné společně řešit. Progresivní výuku stavebních oborů realizuje Střední průmyslová škola stavební akademika Stanislava Bechyně Havlíčkův Brod. Při výuce učebních oborů využívá virtuální realitu a v rámci maturitního studia se učí žáci projektovat prostřednictvím moderní metody BIM. Tato střední škola by ráda našla svého partnera v Rakousku a sdílela své know-how. Do Havlíčkova Brodu se vztahovala i pozvánka pro rakouskou stranu, a sice na tradiční Letní žurnalistickou školu Karla Havlíčka Borovského.

Velmi důležitým tématem pro jednání byla spolupráce středních zemědělských škol se sídlem v Kraji Vysočina s rakouskou stranou. Jelikož zemědělství patří mezi klíčové obory a významné zaměstnavatele v regionu, je nutné se zabývat kvalitou výuky zemědělských oborů na středních školách se sídlem v kraji. Vlastní záměr akreditace bakalářského zemědělského oboru má také Vysoká škola polytechnická Jihlava. Rakousko má zemědělství na vysoké úrovni a umí šetrně hospodařit s půdou. Využívá k tomu moderní technologie a naplňuje principy precizního zemědělství. Tyto metody je nutné aktivně implementovat již do výuky zemědělství na středních školách, k čemuž může být česko-rakouská spolupráce dobrým prostředkem. 


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
