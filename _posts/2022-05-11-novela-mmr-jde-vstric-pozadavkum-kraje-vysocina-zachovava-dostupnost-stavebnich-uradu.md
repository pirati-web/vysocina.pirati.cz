---
date: 2022-05-11
category: blog
tags:
 - stavební zákon
 - Kraj Vysočina
layout: post
title: Novela MMR jde vstříc požadavkům Kraje Vysočina, zachovává dostupnost stavebních úřadů
author: redakce
authorId: 
image: posts/2022-05-11-novela-mmr-jde-vstric-pozadavkum-kraje-vysocina-zachovava-dostupnost-stavebnich-uradu.jpg
---

Jihlava, 11. května 2022 - **Novela stavebního zákona připravovaná ministrem pro místní rozvoj Ivanem Bartošem by měla být schválena už během letošního roku. Zachová 371 stavebních úřadů oproti původnímu návrhu ANO, který měl drtivou většinu úřadů zrušit a ponechat jen krajské. I nadále ale ctí model „Jeden úřad, jedno řízení, jedno razítko“, dodržuje dostupnost stavebních úřadů v regionech a zachovává specializovaný stavební úřad, který bude mít na starost velké stavební projekty v energetice či dopravě. Kraj Vysočina v říjnu loňského roku volal po zachování dostupnosti úřadů, a to na úrovni všech obcí s rozšířenou působností a obcích s pověřeným obecním úřadem. Současný pozměňovací návrh vnímá jako dobrý kompromis.** 

K vyjednávání o podobě novely stavebního zákona byli přizváni zástupci obcí a krajů: *„Pozměňovací návrh k přijatému stavebnímu zákonu z dílny ANO povede k tomu, že většina stavebních úřadů bude nakonec zachráněna. Ministerstvo pro místní rozvoj pod vedením Ivana Bartoše se tak vrací k decentralizovanému modelu stavebních úřadů, o který usiluje současná rada Kraje Vysočina od svého nástupu do funkce. Já osobně vítám předložený pozměňovací návrh jako dobrý kompromis, velmi si cením, že do jeho přípravy byli přímo vtaženi zástupci obcí. Věřím, že společně najdeme funkční řešení,“* říká náměstkyně hejtmana Kraje Vysočina pro regionální rozvoj, územní plán a stavební řád Hana Hajnová.

*„Konečná verze pozměňovacího návrhu ještě není známa, protože k 9. květnu bylo otevřeno mezirezortní připomínkové řízení, do kterého se zapojil i Kraj Vysočina. A i když návrh bude obsahovat omezení, kvůli kterým nebudou moci být zřejmě zachovány všechny stavební úřady, většina jich zachována zůstane, a to je klíčové. Za Vysočinu se novele budu i nadále věnovat, vidím jako důležité dopracovat ještě přechodná ustanovení, která by mohla pomoci zachovat stavební úřady na všech obcích s pověřeným obecním úřadem, pokud by na ně například přešli pracovníci z obcí I. typu,”* doplnila Hajnová.

Novela ponechává Specializovaný a odvolací stavební úřad (SOSÚ) pro strategické a rozsáhlejší liniové stavby, který bude rozhodovat o takzvaných vyhrazených stavbách, tedy o velkých infrastrukturních projektech, dálnicích, elektrárnách atd. Na SOSÚ budou pracovat zaměstnanci specializovaní pouze na tento typ staveb, čímž se zvýší rychlost a kvalita. Zaveden bude také institut jednotného environmentálního povolení.

Cílem návrhu novely nového stavebního zákona je, aby nová institucionální podoba reagovala na skutečný výkon stávajících stavebních úřadů a ustanovila stavební úřad tam, kde bude k dispozici dostatek kvalifikovaných úředníků na straně jedné a bude zajištěna digitalizace, která je pak nezbytným předpokladem pro rychlé, transparentní, digitální a občanovi blízké stavební řízení prostřednictvím Portálu stavebníka. 

*„Na jednáních s obcemi byl kladen velký důraz na digitalizaci, která by měla eliminovat případné problémy vzdálenosti a která by měla zrychlit nejen celé řízení, ale být také více vstřícná k občanům. To bylo všemi účastníky vnímáno velmi pozitivně a já věřím, že tak bude i naplněno,“* dodává Hajnová.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
