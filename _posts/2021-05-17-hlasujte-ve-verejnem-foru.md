---
date: 2021-05-17
category: blog
tags:
 - Veřejné fórum
 - Kraj Vysočina
layout: post
title: Hlasujte ve Veřejném fóru Kraje Vysočina a rozhodněte o budoucím rozvoji
author: Jiří Svoboda
authorId: jiri.svoboda
image: posts/2021-05-17-hlasujte-ve-verejnem-foru.jpg
---

Jihlava, 17. května 2021 - **Na konci dubna proběhlo první online Veřejné fórum Kraje Vysočina, z něhož vzešlo 11 priorit, kterým by se měl Kraj Vysočina v následujících letech věnovat. Tím ale Veřejné fórum nekončí. Nyní má možnost hlasovat v anketě o prioritách rozvoje kraje také široká veřejnost. Hlasovat můžete až do konce května [ZDE](https://www.mobilnirozhlas.cz/app/anketa/vMXBUjbx).**

Kraj Vysočina, jako vůbec první v České republice, uspořádal Veřejné fórum v online formě. Na dvoudenním virtuálním setkání plném diskuzí a debat vznikl konsensus jedenácti problémů, které podpořili jak odborníci, tak i politici, podnikatelé, zástupci zájmových sdružení, ale i veřejnost. Celkem 160 účastníků vybralo nejpalčivější témata současné Vysočiny, mezi kterými nechyběla podpora cyklomobility, osvěta očkování, ochrana lesů, intenzivnější spolupráce v oblasti výzkumu, vývoje a inovací nebo rozšiřování vysokorychlostního připojení k internetu. 


<iframe width="640" height="480" src="https://www.youtube.com/embed/oUqUFWh9LXE" frameborder="0"> </iframe>


**Přehled TOP témat Kraje Vysočina definovaných účastníky Veřejného fóra 2021**

1. Podpora infrastruktury pro aktivní mobilitu, cestovní ruch a rekreaci (cyklostezky, cyklotrasy, integrační opatření pro cyklisty)

2. Výkup pozemků krajem ve zvláště chráněných územích a dalších přírodně cenných pozemků za účelem zajištění ochranářského managementu a zadržení vody v krajině (budování zelené infrastruktury)

3. Podpora prevence obezity v populaci jako rizikového faktoru řady onemocnění

4. Propojování a rozšiřování spolupráce firem a ostatních subjektů v oblasti výzkumu, vývoje a inovací a zlepšení informovanosti o možnostech podpory v této oblasti

5. Podpora osvěty očkování v populaci a proočkovanosti obyvatel nejen proti COVID-19, ale též proti dalším onemocněním

6. Absence akutních krizových lůžek pro náhlé nepříznivé situace

7. Podpora zapojení veřejnosti a obcí do praktické ochrany přírody a související vzdělávání. (podpora drobných projektů – zadržení vody v krajině, podpora biodiverzity, meze, remízky, mokřady, obnova polních cest)

8. Zvýšení atraktivity prostředí v regionu jako místa pro kvalitní život a práci, s cílem akvizice nových kvalifikovaných lidských zdrojů

9. Pokračování v podpoře vlastníků lesa jak při obnově a následné péči o les, tak při kompenzaci újmy, která plyne ze špatného zpeněžení dřeva, dále vhodné nastavení finanční podpory pro vlastníky lesů pro správné a udržitelné hospodaření v lesích s ohledem na budoucnost a na klimatickou změnu a řádné plnění mimoprodukčních funkcí lesa.

10. Podporovat projekty, které budou zaměřené na metodickou podporu učitelů, na síťování škol a sdílení dobré praxe (např. návštěvy *„ukázkových škol“*), na zkvalitňování výuky (alternativy k současnému vyučovacímu procesu, mentoring, formativní hodnocení...) včetně zvýšení podpory učitelů ze strany zřizovatelů.

11. Zkvalitňování vysokorychlostního připojení k internetu (budování optického vedení min. 100MB/s, bílá a šedá místa, legislativní problémy s pokládáním optiky do výkopů společně s dalším vedením, právní pomoc ze strany kraje)

Stejně jako u předešlých ročníků bude aktuálnost definovaných témat prověřena veřejnou anketou. *„Cílem elektronické ankety, kterou Kraj Vysočina zveřejní na svých www stránkách od 3. do 31 května 2021, bude zjistit názor veřejnosti na vybrané priority a také zjistit, které náměty na úrovni kraje vidíte vy sami jako nejdůležitější. Srovnáním názorů vás občanů a odborníků dojde ke správnému pochopení toho, co nás v kraji trápí a co společně můžeme ovlivnit a řešit,“* říká první náměstkyně hejtmana Hana Hajnová.

**Důležité informace k HLASOVÁNÍ**

Hlasování o zásadních tématech Kraje Vysočina je zabezpečené, probíhá na platformě Mobilní rozhlas, která využívá k ověření hlasujícího identifikaci pomocí telefonního čísla. Chceme touto cestou oslovit co nejširší okruh obyvatel Vysočiny a zpřístupnit jim hlasování co nejjednodušším způsobem.

Hlasovat v anketě můžete až do konce května [ZDE](https://www.mobilnirozhlas.cz/app/anketa/vMXBUjbx). Po přihlášení a následném zadání kódu z doručené SMS můžete výše uvedeným námětům na stránce přidělit své hlasy nebo přidat své dva náměty.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
