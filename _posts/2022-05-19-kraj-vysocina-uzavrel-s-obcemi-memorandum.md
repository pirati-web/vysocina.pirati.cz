---
date: 2022-05-19
category: blog
tags:
 - úložiště radioaktivního odpadu
 - Kraj Vysočina
layout: post
title: Kraj Vysočina uzavřel s obcemi, které jsou v hledáčku pro možné úložiště radioaktivního odpadu, Memorandum o společném postupu vůči státu
author: redakce
authorId: 
image: posts/2022-05-19-kraj-vysocina-uzavrel-s-obcemi-memorandum.jpg
---

Jihlava, 19. května 2022 – **Rada Kraje Vysočina schválila jednomyslně na svém středečním jednání Memorandum o společném postupu při jednání se státními orgány o otázce potenciálního hlubinného úložiště radioaktivního odpadu. *„Naplňujeme tak programové prohlášení rady, kde jsme deklarovali, že budeme stát na straně dotčených obcí,“* uvedla po jednání rady Hana Hajnová, náměstkyně hejtmana pro oblast regionálního rozvoje za Piráty. *„Cílem Memoranda je uskutečnění toho, že aktuálně prováděný výběr finální lokality umístění hlubinného úložiště radioaktivního odpadu bude proveden za podmínky respektování oprávněných zájmů dotčených obcí i kraje a po vypořádání veškerých důvodných rizik souvisejících s jeho umístěním,“* doplnila.**

V Kraji Vysočina se problematika tzv. HÚRAO (hlubinné úložiště radioaktivního odpadu) týká hned dvou lokalit – Čertova Hrádku na Jihlavsku a Horky na Třebíčsku. Celkem jsou v užším výběru 4 lokality, kromě Vysočiny ještě Janoch v jižních Čechách a Březový potok v Plzeňském kraji. Memorandum Kraj Vysočina uzavírá s celkem 18 obcemi, kterých se aktuální proces výběru nejvíce dotýká. Jsou to obce a městyse: Boršov, Budišov, Cejle, Dolní Cerekev, Hodov, Hojkov, Milíčov, Mirošov, Nárameč, Nový Rychnov, Oslavice, Oslavička, Osové, Rohozná, Rohy, Rudíkov a Vlčatín. Pokud by mělo dojít k budování úložiště, dotklo by se to ale oblasti mnohem širší. Zvýšená dopravní zátěž, příliv velkého počtu pracovníků a s tím související sociekonomické dopady by zasáhly i města Jihlavu nebo Třebíč. 

Náměstkyně Hajnová se se zástupci obcí z obou lokalit pravidelně setkává, společně konzultují aktuální situaci, vyměňují si informace a koordinují postup vůči orgánům státní správy. *„V současné době se společně věnujeme dvěma hlavním tématům – přípravě návrhu zákona o řízeních souvisejících s hlubinným úložištěm radioaktivního odpadu, který obcím může pomoci hájit jejich zájmy a pak koncepci nakládání s radioaktivním odpadem v ČR. Naší ambicí je dosáhnout toho, aby vláda do tohoto dokumentu zapracovala i další varianty, jak naložit s vyhořelým palivem, než jen ho nevratně uložit pod zem,“* dodala Hajnová.

Návrh zvláštního zákona i aktualizace zmíněné koncepce je aktuálně v rukou ministerstva průmyslu a obchodu. Kraj Vysočina a dotčené obce budou usilovat o to, aby se během projednávání na hlas dotčených samospráv nezapomínalo. 


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
