---
date: 2019-09-12
category: blog
tags: lokální potraviny Vysočina Jan Pošvář
layout: post
title: Přijďte poznat a ochutnat lokální potraviny z Vysočiny
author: Karolína Nečadová
authorId:  hana.hajnova
image: posts/2019-09-12-poznej-lokalni-potraviny.jpg
---

Jihlava, 12. září 2019 - Ve čtvrtek 19. září v 15:30 se v Jihlavském pirátském centru (JiPiCe, Matky Boží 9) poprvé uskuteční akce s názvem „Poznej lokální potraviny“. Koná se pod záštitou pirátského poslance a člena Zemědělského výboru Poslanecké sněmovny Jana Pošváře. Návštěvníci se mohou těšit na přednášky, diskuzi i ochutnávky. 

Cílem akce je upozornit na problémy, se kterými se naše zemědělství a potravinářství momentálně potýká a zároveň hledat i jejich možná řešení. Na své si přijde každý, komu není lhostejné, co konzumuje a jakým způsobem se k němu jídlo dostalo. V poslední době hodně diskutovaná dvojí kvalita potravin se totiž týká především produkce z dovozu a bojovat s ní lze nejlépe právě nákupem kvalitních tuzemských potravin. Snižuje se tím i ekologická zátěž, protože výrobky nemusí cestovat přes celou Evropu. *„Mnoho problémů spojených se zemědělstvím může spíš než stát vyřešit informovaný zákazník. Někdo to bude možná mít podobné jako já – u potravin neřeším totiž jen kvalitu samotného výsledku, ale i jak se ho docílilo. Jestli se kvůli tomu třeba neničí půda, netráví voda a okolní krajina nebo jestli k tomu nebyla potřeba otrocká práce agenturních pracovníků,“* vysvětluje poslanec Jan Pošvář.

Akce se zúčastní Biofarma Sasov, ekocentrum Chaloupky a POEX Velké Meziříčí. Všechny tyto společnosti se zabývají udržitelným zemědělstvím nebo ochranou krajiny. Na akci představí svou filozofii, co dělají a **návštěvníci budou mít možnost lokální produkci ochutnat a případně si výrobky zakoupit**. 

Živočišná výroba je čím dál častěji podrobována kritice, a to jednak kvůli krutému chování ke zvířatům, jednak kvůli ekologicky neudržitelnému chovu. Odpovědí na tyto obavy může být ekologické hospodaření, jako je na ***Biofarmě Sasov***. Ta nabízí především masné výrobky jako je vepřové a telecí z Vysočiny, a to v biokvalitě, s důrazem na šetrný chov a bez zbytečné chemie. Lze si na ní zakoupit také konopné výrobky, biovíno z Pálavy nebo biozeleninu.

***Chaloupky o.p.s.*** vznikly především jako středisko pro ekologickou výchovu žáků i učitelů. V současné době nabízejí především výukové programy pro školy, tábory pro rodiny s dětmi a workshopy pro veřejnost. Od roku 2012 fungují také jako zemědělské družstvo, které nabízí mléčné výrobky od krav, ovcí a koz chovaných na statku v Zašovicích. Kromě toho se zde děti i dospělí učí vyrábět sýry a zpracovávat ovčí vlnu. Chaloupky se zabývají také návrhováním zahrad a sociálním podnikáním. 

***POEX Velké Meziříčí*** je tradiční firma zabývající se výrobou cereálií a čokoládových a oříškových produktů. Spolupracuje s Fairtrade International a zajišťuje, že kakao, které zpracovává, bylo vyrobeno za spravedlivých podmínek k jeho pěstitelům a s ohledem k místnímu životnímu prostředí. Výrobky z POEXu mají ocenění Český výrobek, které je garantováno Potravinářskou komorou ČR, a které zaručuje, že produkt byl zpracován na území České republiky a že jeho hlavní suroviny pocházejí též odsud. 

Stavte se ochutnat kvalitní biopotraviny, dozvědět se, jak se k nim dostat a pobavit se o tom, jak zvýšit úroveň kvality potravin v regálech obchodů i na svých talířích.


---

***Související odkazy***:

[Facebooková událost](https://www.facebook.com/events/2454071054871529/)

[Profil Jan Pošvář]( https://www.pirati.cz/lide/jan-posvar/)

---

***Kontakt pro média***:

Hana Hajnová, 721 684 323, hana.hajnova@pirati.cz
