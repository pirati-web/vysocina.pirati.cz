---
date: 2022-11-21
category: blog
tags:
 - školství
 - rozhovor
layout: post
title: Kraj rozšiřuje nabídku středoškolských oborů
author: redakce
authorId:
image: posts/2022-11-21-kraj-rozsiruje-nabidku-stredoskolskych-oboru.jpg
---

Jihlava, 21. listopadu 2022 - **Na střední školy v kraji zamíří v příštím školním roce přes 5,5 tisíce současných deváťáků. Oproti dřívějším letům to je citelný nárůst počtu středoškoláků, na který se musí střední školy připravit. Současně je třeba se zabývat nejen kvantitativní stránkou problému, ale i to kvalitativní, tedy konkrétní nabídkou středoškolských oborů. O rozšiřování kapacit stávajících oborů a vzniku nových jsme si povídali s pirátským radním pro školství, mládež, sport, IT a komunikační technologie Janem Břížďalou.**

**Honzo, do středních škol příští rok nastoupí populačně silné ročníky. Je kraj na tuto situaci připraven?**

*Na tuto situaci jsme se aktivně připravovali. Samozřejmě jsou dlouhodobě naplněné kapacity na okresních gymnáziích či lyceích, menší zájem je o studium učebních oborů či některých maturitních oborů na středních odborných školách. Naším cílem ale není využít populačně silné ročníky k naplnění oborů, o které není mezi žáky zájem. Naopak, chceme rozšířit kapacity oborů a nově vytvořit takové, které budou ze strany deváťáků vyhledávané.*

**Asi ale nemůžeme očekávat rozšíření kapacit na poptávaných gymnáziích?**

*V některých městech můžeme, je to záležitostí nabídky a poptávky. Třeba jihlavské gymnázium v příštím školním roce otevře o 1 třídu čtyřletého studia více a zvýší počet žáků na studiích se sportovní přípravou. Musíme si uvědomit, že v jihlavském okrese jsou gymnázia pouze v Jihlavě a Telči, zatímco třeba na Žďársku či Havlíčkobrodsku jich je takřka dvojnásobek.*

**U kterých dalších žádaných oborů se zvýší kapacita?**

*Za zmínku stojí určitě uvést celorepublikově unikátní obor Energetik, který je vyučován pouze na Střední průmyslové škole Třebíč. Tento obor vznikl jako součást spolupráce mezi školou, krajem a skupinou ČEZ. Aktuální poptávka po specialistech na energetiku a plánovaná výstavba 5. bloku jaderné elektrárny Dukovany byly katalyzátorem zvýšení počtu přijímaných žáků z 30 na dvojnásobek.*

**Otevírají se v Kraji Vysočina ještě nějaké další studijní obory?**

*Gymnázium Otokara Březiny a Střední odborná škola Telč přivítá studenty nového oboru Předškolní a mimoškolní pedagogika. Obchodní akademie a Hotelová škola v Třebíči plánuje otevřít obor Bezpečnostně právní studia, a to ve vztahu k tomu, že nedaleko je letecká základna v Náměšti nad Oslavou, věznice v Rapoticích a je třeba i řešit ostrahu a ochranu celé Jaderné elektrárny Dukovany. Jediný takový obor má soukromá škola v Jihlavě. Otázkou nyní je, zda tento obor zahájí od září, nebo až následující rok.*

**Uvažoval kraj také i o zřízení zcela nové střední školy?**

*V tuto chvíli nikoliv, ale aktuálně je v kraji nová střední škola Meruzalka v Polné, která navazuje na mateřské a základní vzdělávání, které již nyní nabízí. Od příštího školního roku nabídne studium oboru Ekologie a životní prostředí a jedná se o jedinou montessori střední školu v kraji.*

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
