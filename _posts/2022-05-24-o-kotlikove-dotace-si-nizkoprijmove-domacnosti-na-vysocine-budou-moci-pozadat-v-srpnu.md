---
date: 2022-05-24
category: blog
tags:
 - Kotlíkové dotace
 - Kraj Vysočina
layout: post
title: O kotlíkové dotace si nízkopříjmové domácnosti na Vysočině budou moci požádat v srpnu
author: redakce
authorId: 
image: posts/2022-05-24-o-kotlikove-dotace-si-nizkoprijmove-domacnosti-na-vysocine-budou-moci-pozadat-v-srpnu.jpg
---

Jihlava, 24. května 2022 – **Ministerstvo životního prostředí schválilo žádost Kraje Vysočina o poskytnutí prostředků na Kotlíkové dotace v Kraji Vysočina pro nízkopříjmové domácnosti. *„Podle Rozhodnutí o poskytnutí dotace získá kraj celkem 119 411 941 korun, tj. maximum, o které mohl požádat. Z těchto peněz bude možné pokrýt minimálně 666 žádostí o dotaci. Věřím, že se nám stejně jako v předcházejících letech podaří finanční prostředky vyčerpat všechny. Pokud by tomu tak nebylo, nebo by bylo žádostí řádově více, bude kraj usilovat o vypsání dodatkové výzvy, jak tomu bylo i v předchozích kolech,“* uvedla náměstkyně hejtmana Kraje Vysočina pro oblast regionálního rozvoje Hana Hajnová. *„Pokud vše dobře půjde, vyhlásíme výzvu 21. června a samotný sběr žádostí předběžně 1. srpna,“* doplnila Hajnová.** 

Aktuálně probíhá příprava Pravidel Rady Kraje Vysočina pro příjem žádostí, která budou zveřejněna 21. června a stanoví přesné podmínky. Po jejich zveřejnění budou probíhat semináře pro potenciální žadatele v obcích s rozšířenou působností po celém kraji. Žádosti budou přijímány nejpozději do 31. srpna 2022.

Žadatelem o dotaci je vlastník rodinného domu resp. bytové jednotky v bytovém domě nebo trvale obývané stavby pro rodinnou rekreaci, která je vytápěna kotlem na tuhá paliva s ručním přikládáním, který nesplňuje minimálně 3. emisní třídu.

Pro splnění podmínky *„nízkopříjmovosti“* bude muset žadatel prokázat, že průměrný čistý příjem každého člena domácnosti v roce 2020 nebyl vyšší než 170 900 Kč. 

Povinnost prokazovat příjmy se nevztahuje na následující žadatele:

1.       Žadatel a všichni členové jeho domácnosti pobírají ke dni podání žádosti o podporu starobní důchod nebo invalidní důchod 3. stupně,

2.       Žadatel je nezletilý nebo student denního studia do 26 let. 

3.       Žadatel v období od 1. 1. 2020 do doby podání žádosti o podporu pobíral dávky v hmotné nouzi a/nebo příspěvek na bydlení.

Pro účely zjištění výše průměrného příjmu člena domácnosti se příjmy nezletilých dětí a studentů denního studia do 26 let uvažují ve výši 0 Kč.

Podpora fyzickým osobám z nízkopříjmových domácností bude poskytována formou dotace ve výši 95 % ze způsobilých výdajů projektu, s limity pro plynové kotle maximálně 100 tisíc (podporovány budou jen realizace nebo závazné objednávky do 30. 4. 2022), pro kotle na biomasu maximálně 130 tisíc a pro tepelná čerpadla maximálně 180 tisíc korun. 

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
