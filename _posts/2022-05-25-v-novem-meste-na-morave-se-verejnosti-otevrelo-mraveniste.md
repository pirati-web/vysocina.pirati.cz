---
date: 2022-05-25
category: blog
tags:
 - Piráti Žďársko
 - Nové Město na Moravě
layout: post
title: V Novém Městě na Moravě se veřejnosti otevřelo Mraveniště
author: Jiří Svoboda
authorId: jiri.svoboda
image: posts/2022-05-25-v-novem-meste-na-morave-se-verejnosti-otevrelo-mraveniste.jpg
---

Jihlava, 25. května 2022 – **V polovině května se veřejnosti otevřelo Komunitní centrum Mraveniště, které najdeme kousek od Nového Města na Moravě. Lesní komunitní centrum pro děti nebude sloužit pouze jako alternativa k mateřské škole, ale bude zde možné pořádat také příměstské tábory, vzdělávací enviromentální akce pro veřejnost, workshopy, besedy, kurzy nebo pikniky.**

V pátek 13. května proběhlo slavnostní otevření komunitního centra Mraveniště. Prostor, poskytující široké spektrum aktivit pro všechny od 0 do 99 let věku, bude otevřenou a finančně nezávislou komunitou. Slavnostního zahájení provozu se zúčastnili také Piráti z Vysočiny, náměstkyně hejtmana Kraje Vysočina pro regionální rozvoj Hana Hajnová, radní pro školství, mládež a ICT Jan Břížďala, předseda místního sdružení Žďársko Tomáš Blažek a 1. místopředsedkyně MS Žďársko Jaroslava Šmídková.

![V Novém Městě na Moravě se veřejnosti otevřelo Mraveniště](https://a.pirati.cz/vysocina/img/posts/2022-05-25-v-novem-meste-na-morave-se-verejnosti-otevrelo-mraveniste-zahajeni.jpg)

A jak to všechno vlastně začalo? *„U rybníku, který se jmenuje Koupaliště, vyrostlo mezi smrčky malé lesní komunitní centrum. Je to zelená maringotka s terasou, kterou parta lidí přivezla před dvěma a půl lety z Brna. První maringotka začala sloužit jako zázemí lesního klubu pro děti, pak se přidalo lesní mateřské centrum, příměstské tábory, slavnosti, ženské kruhy a další,“* popisuje vznik Mraveniště Pirátka a místopředsedkyně Spolku Jinak Jaroslava Šmídková, která stojí za vznikem tohoto komunitního centra.

Přestože centrum bylo střídavě otevřeno již během koronavirové pandemie, oficiálního otevření se dočkalo až letos v květnu. *„Až v pátek 13. května se nám podařilo Mraveniště oficiálně otevřít jako komunitní centrum a přivítat zde všechny lidičky, kteří se do činnosti Mraveniště aktivně zapojují, podporují jej či mu jen fandí. Setkání bylo příjemné, stejně jako je příjemný každý den v Mraveništi, v místě uprostřed přírody,“* dodala Šmídková.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
