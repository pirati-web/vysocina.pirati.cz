---
date: 2023-02-07
category: blog
tags:
 - Fond Vysočiny
 - dotace
layout: post
title: Zastupitelstvo Kraje Vysočina vyhlásilo dalších 13 dotačních programů - je mezi nimi podpora venkovských prodejen i technologických inovací
author: redakce
authorId:
image: posts/2023-02-07-zastupitelstvo-kraje-vysocina-vyhlasilo-dalsich-13-dotacnich-programu.jpg
---

Jihlava, 7. února 2023 - **Na dnešním jednání Zastupitelstva Kraje Vysočina došlo k vyhlášení dalších 13 programů z Fondu Vysočiny, a to v celkové hodnotě 130,5 milionů korun. Fond Vysočiny je dotačním nástrojem Kraje Vysočina prostřednictvím kterého proudí podpora obcím, spolkům, firmám a dalším subjektům v území. V roce 2023 se takto rozdělí 333 milionů korun v celkem 35 programech. Přibližně polovinu programů vyhlásilo již prosincové zastupitelstvo.**

Mezi vyhlášenými programy jsou tituly: Prevence kriminality, Akceschopnost jednotek požární ochrany obcí, UNESCO, Rodinná a seniorská politika, Inovační vouchery 2023, Venkovské služby, Územní plány, Zastávky veřejné linkové dopravy, Infrastruktura cestovního ruchu, Cyklodoprava a cykloturistika, Informační a komunikační technologie, Odpady - oběhové hospodářství, Stavby ve vodním hospodářství.

Největší objem finančních prostředků z vyhlášených programů najdou žadatelé v tradičním titulu Stavby ve vodním hospodářství, kde si žadatelé z řad obcí rozdělí 76 milionů korun. Dotační titul nejčastěji využívají obce k dofinancování státních nebo evropských dotací při budování vodovodů a kanalizací a třetím rokem také při realizací opatření proti suchu. V programu Infrastruktura cestovního ruchu se nově v podprogramu B objevuje možnost podpořit projekty umisťování doprovodné infrastruktury pro stále populárnější karavaning. 20 milionů korun se letos rozdělí také mezi projekty v oblasti rozvoje cyklodopravy a cykloturistiky, a to včetně terénní cykloturistiky jako jsou např. single traily nebo pumptracky. 

Mezi dnes schválenými dotačními programy figuruje i Program Venkovské služby 2023, v rámci něhož kraj podporuje zachování venkovských služeb v nejmenších obcích do 500 obyvatel. *„Největší zájem je ze strany obcí o podporu provozu malých prodejen. Loni na jaře podpořil kraj fungování 138 nejmenších prodejen, další dvě desítky žádostí směřovaly na podporu jiných služeb zajišťovaných ze strany obce, především chodu pošty nebo obecní knihovny,“* uvedla Hana Hajnová s tím, že i letos kraj může rozdělit až 7 milionů korun. V tomto směru patří Vysočina k nejštědřejším regionům. Letos se navíc navyšuje maximální dotace na 60 tisíc na jednu žádost. 

Vyhlášeny budou také Inovační vouchery pro realizaci projektů digitalizace a e-komerce vysočinských firem. *“Ve srovnání s jinými regiony není inovační potenciál Kraje Vysočina příliš vysoký, proto jsem ráda že díky Inovačním voucherům můžeme podpořit propojení především malých a středních firem s výzkumnými institucemi z celé ČR. Výsledkem těchto spoluprací je zvýšení konkurenceschopnosti vysočinských firem a nepřímo také rozvoj inovačního potenciálu a konkurenceschopnosti celého regionu,”* dodává Hajnová. 

Výzvy k předkládání projektů budou vyhlášeny do 30 dnů, konkrétní data budou zveřejněna na [www.fondvysociny.cz](www.fondvysociny.cz)


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
