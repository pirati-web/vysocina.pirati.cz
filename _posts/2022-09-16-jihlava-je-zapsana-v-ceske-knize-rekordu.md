---
date: 2022-09-16
category: blog
tags:
 - Piráti a Fórum Jihlava
 - rekord
layout: post
title: Jihlava je zapsaná v České knize rekordů
author: redakce
authorId: 
image: posts/2022-09-16-jihlava-je-zapsana-v-ceske-knize-rekordu.jpg
---

Jihlava, 16. září 2022 - **Jihlava má další prvenství. Ve čtvrtek 15. září byla zapsána do České knihy rekordů jako město s největším počtem ježků na jednom místě. V ulici Matky Boží se jich sešlo 108. *„Jihlava je městem ježků a jsme rádi, že teď to máme i písemně a můžeme se tím hrdě chlubit. Ježků bylo mnohem víc, ale počítání se řídilo přísnými pravidly, za což jsme rádi, protože to znamená, že jsme obstáli na jedničku,”* říká spokojeně primátorka Jihlavy Karolína Koubová a děkuje všem, kteří na odpoledne s ježky dorazili. *„Do poslední chvíle jsme nevěděli, jestli nás počasí nepřeveze, ale bylo znát, že i ono nám fandí a zázračně přestalo pršet právě ve chvíli, kdy jsme se do ježčího rekordu pustili*.”**

![Jihlava je zapsaná v České knize rekordů](https://a.pirati.cz/vysocina/img/posts/2022-09-16-jihlava-je-zapsana-v-ceske-knize-rekordu-II.jpg)

Na místě kromě počítání ježků návštěvníky čekalo ježčí občerstvení, pivo Ježek z jihlavského pivovaru, písničky Jaroslava Ježka, zájemci si mohli potisknout tašky, pro děti byla připravena výroba ježčích masek nebo omalovánky a hry. *„Bylo mi velkým potěšením do Jihlavy přijet a originální rekord zapsat. Je vidět, že Jihlavané to tady mají rádi,”* říká prezident Agentury Dobrý den Miloslav Marek, která Českou knihu rekordů spravuje a v Pelhřimově provozuje i originální Muzeum rekordů a kuriozit, jež láká na ty největší zajímavosti z celé České republiky. *„Takovou akci jsme v Jihlavě ještě nezažili a je nám ctí, že jsme u toho mohli být,”* pochvaluje si ředitel výroby společnosti Pivovar Jihlava. Ta dodala piva Ježek a stala se i majitelem certifikátu vystaveným Agenturou Dobrý den.

![Jihlava je zapsaná v České knize rekordů](https://a.pirati.cz/vysocina/img/posts/2022-09-16-jihlava-je-zapsana-v-ceske-knize-rekordu-III.jpg)

A s jakými ježky Jihlavané na poprázdninovou akci dorazili? *„Největší pozornost vzbudili dva živí ježci ze záchranné stanice Pavlov, spousta návštěvníků se fotila u velké sochy ježka z Pivovaru Jihlava a do rekordu byla započítána i spousta ježků plyšových, ježčí náušnice, ježčí dort, vykrajovátko na cukroví, ježek z hrušky, terapeutický ježek a mnoho dalších,”* vyjmenovává Eva Nováková z uskupení PiFo Jihlava, které pokus o zápis do České knihy rekordů pořádalo a připomíná ještě jeden unikát. *„Nebyli to jen Jihlavané, kdo do ulice Matky Boží dorazili, ale přijeli i fanouškové z Prahy a dalších měst a jeden dokonce i z Izraele. Stálo to zkrátka zato a slibuji, že v podobných akcích pro Jihlavany budeme pokračovat,”* uzavírá jihlavská primátorka Karolína Koubová.

![Jihlava je zapsaná v České knize rekordů](https://a.pirati.cz/vysocina/img/posts/2022-09-16-jihlava-je-zapsana-v-ceske-knize-rekordu-V.jpg)

![Jihlava je zapsaná v České knize rekordů](https://a.pirati.cz/vysocina/img/posts/2022-09-16-jihlava-je-zapsana-v-ceske-knize-rekordu-IV.jpg)

***Kontakt:***

Eva Nováková, 775 666 988, eva.novakova@pirati.cz


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
