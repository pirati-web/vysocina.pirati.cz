---
date: 2022-10-17
category: blog
tags:
 - Autorský zákon
 - Ministerstvo kultury
layout: post
title: Piráti prosadili omezení šikany ze strany autorských svazů. Za rádio v provozovně už nebudou absurdní poplatky
author: redakce
authorId: redakce
image: posts/2022-10-17-pirati-prosadili-omezeni-sikany-ze-strany-autorskych-svazu.jpg
---

Jihlava, 17. října 2022 - **V pátek 14. října prošla Poslaneckou sněmovnou úprava autorského zákona. Do návrhu Ministerstva kultury se Pirátům povedlo prosadit několik zásadních změn. Ty výrazným způsobem zlepší postavení a ochranu uživatelů, zastaví zbytečnou šikanu majitelů provozoven s přijímači, které nevyužívají ke komerčním účelům a posílí volnost tvorby umělců – autorů či interpretů. Stejně tak zabrání vzniku povinné kolektivní správy pro média. Návrh, který je naplněním dlouhodobého programu Pirátů i programového prohlášení vlády, nyní míří na projednání do Senátu.**

Dlouho očekávanou změnou je zrušení povinnosti hlásit produkci vlastní hudby OSA nebo hlásit produkci skladeb, u nichž vypršela ochranná lhůta, kdy jde o pravidla, jež v minulosti řada umělců kritizovala. Podařilo se také odstranit šikanózní paragrafy, kvůli nimž museli platit provozovatelé obchodů za to, že mají na prodejně například radiopřijímač, který ale nesouvisí s obchodní činností.

*„Ochrana autorů nemůže být zneužívána ke ždímání živnostníků nebo k cenzuře svobodného obsahu. Dodnes tyto absurdity platily. Piráti v čele se současným ministrem pro legislativu Michalem Šalomounem na tento nešvar dlouhodobě upozorňovali a v některých případech, kdy se ochranný svaz autorský choval ještě absurdněji, než mu umožňoval zákon, se obraceli na soud. Schválením této úpravy končí pro nás nepřijatelná praxe. Stojíme za zájmy občanů,“* doplňuje rozhodnutí sněmovny předseda Pirátů na Vysočině Jan Pošvář.

*„Za mě je naprosto klíčové, že se v zákoně nakonec podařilo prosadit zrušení povinného kolektivního správce pro média. Je to jeden z klíčových bodů dlouhodobého programu Pirátské strany a teď díky našemu angažmá ve vládě se podařilo této zamýšlené monopolizaci zabránit. Kolektivní správce tak bude zastupovat jen ty mediální domy a vydavatele, kteří o to požádají. Ostatní, vč. nezávislých vydavatelů, tak nebudou vystaveni tlaku větších mediálních domů rozhodujících o distribuci licenčních poplatků mezi všechny vydavatele,“* říká náměstkyně hejtmana Kraje Vysočina pro oblast regionálního rozvoje Hana Hajnová (Piráti).

*„Celkově vnímám návrh novely autorského zákona za dobrý kompromis, který začíná reflektovat situaci v oblasti audiovizuální komunikace 21. století a věřím, že ho v této podobě schválí i Senát,“* dodává Hajnová. 


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
