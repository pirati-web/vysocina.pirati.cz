---
date: 2022-05-28
category: blog
tags:
 - Ivan Bartoš
 - Kraj Vysočina
layout: post
title: Místopředseda vlády pro digitalizaci a ministr pro místní rozvoj Ivan Bartoš navštívil Vysočinu
author: Jiří Svoboda
authorId: jiri.svoboda
image: posts/2022-05-28-mistopredseda-vlady-pro-digitalizaci-a-ministr-pro-mistni-rozvoj-ivan-bartos-navstivil-vysocinu.jpg
---

Jihlava, 28. května 2022, Foto: Kraj Vysočina – **Místopředseda vlády pro digitalizaci, ministr pro místní rozvoj a předseda Pirátské strany Ivan Bartoš (Piráti) navštívil v pátek 27. května Vysočinu. Kromě návštěvy krajského úřadu a jihlavského magistrátu si Ivan Bartoš prohlédl výstavu Electric Vehicle Expo 2022, zavítal do obcí oceněných v rámci letošního ročníku soutěže Vesnice roku a v nové budově Krajské knihovny Vysočiny v Havlíčkově Brodě vyslechl prezentaci zástupců Střední průmyslové školy stavební akademika Stanislava Bechyně na téma implementace metody BIM, která může vést k digitalizaci stavebnictví.**

Dopolední program místopředsedy vlády pro digitalizaci Ivana Bartoše patřil přehlídce originálních elektrovozítek, které v rámci výstavy Electric vehicle EXPO 2022 v jihlavském Cityparku prezentovali žáci technických škol z Vysočiny. *„Technické znalosti a dovednosti studentů si zaslouží obdiv. Prostě kreativita a šikovnost zlatých českých ručiček pokračuje v dalších generacích. Výsledky jejich práce byly skvělé,“* vyzdvihl zručnost středoškoláků ministr pro místní rozvoj Ivan Bartoš (Piráti).

![Místopředseda vlády pro digitalizaci a ministr pro místní rozvoj Ivan Bartoš navštívil Vysočinu](https://a.pirati.cz/vysocina/img/posts/2022-05-28-mistopredseda-vlady-pro-digitalizaci-a-ministr-pro-mistni-rozvoj-ivan-bartos-navstivil-vysocinu-electric.jpg)

V sídle Kraje Vysočina proběhlo nejenom setkání s hejtmanem a dalšími zástupci vedení kraje, ale také prohlídka Odboru informatiky Krajského úřadu Vysočina v Jihlavě. *„Řešili jsme mimo jiné i digitální technické mapy nebo projekt e-Health. Proběhla také zajímavá debata o kyberbezpečnosti a zálohování. Slabý pokus o kyberútok zde byl zaznamenám i dnes ráno, jde o konstantní hrozbu,“* doplňuje místopředseda vlády pro digitalizaci Ivan Bartoš.

![Místopředseda vlády pro digitalizaci a ministr pro místní rozvoj Ivan Bartoš navštívil Vysočinu](https://a.pirati.cz/vysocina/img/posts/2022-05-28-mistopredseda-vlady-pro-digitalizaci-a-ministr-pro-mistni-rozvoj-ivan-bartos-navstivil-vysocinu-kraj.jpg)

*"Diskuze s krajskou samosprávou byla věnována především tématu rozpočtového určení daní, aktuálnímu postoji vlády k řešení situace kolem Sberbank a její likvidace. S ohledem na agendu ministerstva pro místní rozvoj jsme s ministrem rozebírali i dopady změn stavebního zákona na dosah a kvalitu veřejné služby v regionech. Za Kraj Vysočina jsme velmi pozitivně reagovali na návrh pana ministra prodiskutovat finální podobu počtu stavebních úřadů v území s řediteli krajských úřadů, kteří dokáží ke kritériím ministerstva vnitra vnést znalost místních specifik,"* popsala diskuzi 1. náměstkyně hejtmana pro oblast regionálního rozvoje Hana Hajnová (Piráti).

![Místopředseda vlády pro digitalizaci a ministr pro místní rozvoj Ivan Bartoš navštívil Vysočinu](https://a.pirati.cz/vysocina/img/posts/2022-05-28-mistopredseda-vlady-pro-digitalizaci-a-ministr-pro-mistni-rozvoj-ivan-bartos-navstivil-vysocinu-informatika.jpg)

Ministr pro místní rozvoj Ivan Bartoš navštívil obce oceněné v soutěži Vesnice roku 2022. Ve Smrčné na Jihlavsku, která získala modrou stuhu za společenský život a diplom za moderní knihovnické a informační služby, si mimo jiné prohlédl prostory obecního úřadu a knihovny a výstavu fotografií známého fotografa ČTK Luboše Pavlíčka. 

V obci Lípa na Havlíčkobrodsku, která v letošním ročníku soutěže Vesnice roku získala diplom za mezigenerační soužití, si ministr prohlédl nově rekonstruovanou Základní a Mateřskou školu Bohuslava Reynka. V části obce Petrkov, kde žil básník a grafik Bohuslav Reynek, si poté prohlédl místní zámeček, který je od roku 2020 ve správě Památníku národního písemnictví a v současnosti postupně prochází rekonstrukcí.

![Místopředseda vlády pro digitalizaci a ministr pro místní rozvoj Ivan Bartoš navštívil Vysočinu](https://a.pirati.cz/vysocina/img/posts/2022-05-28-mistopredseda-vlady-pro-digitalizaci-a-ministr-pro-mistni-rozvoj-ivan-bartos-navstivil-vysocinu-knihovna.jpg)

V havlíčkobrodské Krajské knihovně Vysočiny proběhla prezentace metody BIM a ukázka moderních knihovnických systémů. Základní principy metody BIM (Building Information Modelling), tedy komplexní monitoring stavebního cyklu ve všech jeho fázích v reálném čase, ministrovi Bartošovi představili studenti a pedagogové ze Střední průmyslové školy stavební akademika Stanislava Bechyně. Poté následovala prohlídka nové Krajské knihovny Vysočiny v Havlíčkově Brodě, včetně představení technik digitalizace a elektronických knihovnických systémů.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
