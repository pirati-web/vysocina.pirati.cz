---
date: 2022-06-15
category: blog
tags:
 - Piráti Třebíč
 - komunální volby
layout: post
title: Třebíčští Piráti kandidují s nezávislými. Lídryní je Petra Kopečková
author: Jiří Svoboda
authorId: jiri.svoboda
image: posts/2022-06-15-trebicsti-pirati-kandiduji-s-nezavislymi.jpg
---

Třebíč, 15. června 2022 – **Třebíčští Piráti budou v nadcházejících komunálních volbách kandidovat společně s nezávislými kandidáty. Lídryní kandidátky je sedmatřicetiletá středoškolská učitelka Petra Kopečková. Volebními prioritami Pirátů a nezávislých jsou otevřená a transparentní radnice, aktivní podpora občanských iniciativ nebo podpora podnikání.**

Ve středu 15. června proběhla v třebíčské pirátské kanceláři tisková konference, na které Piráti a nezávislí představili čelo kandidátky a programové priority do podzimních komunálních voleb. V čele společné kandidátky Pirátů a nezávislých jsou zkušení místní politici, krajští zastupitelé a aktivní občané.

Lídryní kandidátky Pirátů a nezávislých byla zvolena matka dvou dětí, středoškolská učitelka a koordinátorka festivalu dokumentárních filmů Jeden svět Petra Kopečková. Prioritou lídryně je aktivní zapojení všech občanů Třebíče do veřejného dění, podpora občanských iniciativ a vytváření prostoru pro vznik nových nebo usnadnění komunikace mezi občany a radnicí. *„Budeme aktivně vyhledávat a podporovat občanské iniciativy a vytvářet prostor pro vznik nových. Naši zástupci se budou zodpovědně zabývat peticemi a stížnostmi. Vedle běžného osobního setkávání tváří v tvář podpoříme i moderní formy komunikace a předávání zpětné vazby,“* doplňuje Petra Kopečková.

Dvojkou kandidátky Pirátů a nezávislých v Třebíči je krajský a třebíčský zastupitel, programátor a student sdružených uměnovědných studií Roman Pašek. Tématem Romana Paška je kultura a cestovní ruch. *„Naší vizí je rozvíjet kulturní aktivity ve městě, s přesahem do cestovního ruchu a tím pádem i do ekonomiky,“* říká Roman Pašek.

Na třetím místě společné kandidátky Pirátů a nezávislých je koordinátorka krajského sdružení Pirátů na Vysočině Barbora Pokorná. Ta, jako matka sedmiletého syna, vnímá potřebu a důležitost věnovat se tématu životního prostředí ve městě. *„Město by nemělo být jen asfalt a beton. Pokud přispějeme k ochraně přírody, kterou zde máme a budeme o ni pečovat, bude se nám o to lépe v tomto místě žít,“* dodává Barbora Pokorná.

Na čtvrtém místě kandidátní listiny najdeme podnikatele v oblasti IT Martina Tomka, který se chce v zastupitelstvu věnovat tématu otevřené radnice. *„Otevřenost, transparentnost a vstřícnost radnice vůči občanům města stejně jako jednoduchou, rychlou a věcnou komunikaci považujeme za prioritu,“* dokončuje Martin Tomek.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
