---
date: 2021-06-16
category: blog
tags:
 - Místní agenda 21
 - udržitelný rozvoj
layout: post
title: Milan Daďourek - Místní agenda může napomoci rozvoji obcí
author: Milan Daďourek
authorId: milan.dadourek
image: posts/2021-06-16-milan-dadourek-mistni-agenda-muze-napomoci.jpg
---

Počítky, 16. června 2021 - **Téměř na den přesně před devětadvaceti lety vzešel z Konference OSN o životním prostředí a rozvoji, která se konala v brazilském Rio de Janeiru, programový dokument s názvem Agenda 21, který se stal základním textem pro uplatňování principů udržitelného rozvoje. V České republice jsou tyto cíle naplňovány prostřednictvím Místní agendy 21.**

Místní agenda 21, asi i díky magicky znějící zkratce MA21, je u nás opředena určitou záhadností. Roli hraje i nešťastný překlad – nepřeklad anglického slova agenda. Obsah je přitom jednoduchý – seznam věcí, které je třeba udělat. Udělat proč? Pro kvalitní žití ve 21. století. A kde? Místně. Seznam úkolů, které u nás (v obci) potřebujeme udělat, aby se dobře žilo. Z hlediska ekonomického (nechceme být chudí ani nezaměstnaní), sociálního (mělo by být postaráno o ty, kdo potřebují pomoc a každý by se měl cítit součástí společnosti) i ekologického (bez zdravých potravin, čistého vzduchu a živé přírody nám dobře nebude).

A kdo má takový místní úkolovník pro 21. století sestavovat? Měl by to být seznam pro místní správu, ale na otázku: Co je třeba? by měli odpovídat zejména obyvatelé. Lidí je možné se ptát různě – prostřednictvím setkání, dotazníků, sociologických šetření, statistických tázání. Ptáme-li se přímo, je však důležité, aby občané věřili, že jejich názory skutečně chtějí být slyšeny. Je neštěstí, pokud se lidí ptáme, a přitom už máme v hlavě, jak mají vypadat správné odpovědi. Tázání musí být vedeno skutečnou vůlí místních politiků zjistit, co občany trápí a v čem je třeba změna. Pak poskytuje zajímavé výsledky.

Před delší dobou jsem se podílel na projektu, jehož cílem bylo připravit krátkou MA21 v několika malých obcích. Výsledkem měla být jedna či dvě stránky – seznam věcí, o nichž si místní myslí, že by dlouhodobě zlepšily život ve vsi.

Na malých obcích je velkou výhodou poměrně těsná propojenost obyvatel a zastupitelstva. Někde je zastupitel v každém třetím či pátém baráku. Možná i proto byla na začátku skepse: jaký dotazník? Na co se chcete ptát? My tu bydlíme. Víme, co je potřeba: opravit silnici, dodělat chodník, kus nového kanálu. Na to nemusíme vyplňovat formuláře. Přece se ale nakonec nechali přesvědčit, že požádají své známé o vyplnění dvou stran otázek. 

A výsledky byly nečekané pro zastupitele i pro další, kteří odpovídali. Na prvních místech se objevil třeba nedostatek cest pro vycházky s kočárky, chybějící místa bezpečná pro venkovní dovádění malých dětí, spoje pro návrat ze školy nebo ze sobotních nákupů, venkovní posezení, prostory pro scházení maminek s dětmi nebo klubovna pro náctileté, aby se nemuseli scházet na zastávce. Někdy zkrátka o určitých problémech lidé nemluví, protože si myslí, že by je ostatní odmítli – a pak se ukáže, že si více lidí myslí totéž, aniž by to věděli.

Když se na MA21 podíváte z tohoto pohledu, není na ní nic přeodborného či nesrozumitelného. Jen se ten seznam (a plnění) potřebných úkolů složitě jmenuje. Škoda, že jsme se tento praktický nástroj, vymyšlený před bezmála třiceti lety, stále příliš nenaučili používat.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
