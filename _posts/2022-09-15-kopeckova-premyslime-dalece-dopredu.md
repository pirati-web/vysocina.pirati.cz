---
date: 2022-09-14
category: blog
tags:
 - komunální volby
 - rozhovor
layout: post
title: Kopečková – přemýšlíme dalece dopředu, protože jsme lidé budoucnosti a přesně tím směrem chceme své město posouvat
author: Jiří Svoboda
authorId: jiri.svoboda
image: posts/2022-09-15-kopeckova-premyslime-dalece-dopredu.jpg
---

Jihlava, 15. září 2022 - **Do letošních komunálních voleb vyplouvají Piráti a Pirátky se svými posádkami v 10 městech a obcích na Vysočině. Někde s posádkou čistě pirátskou, někde koaliční, ale všude s odvahou dělat, co je správné. V našem volebním seriálu přinášíme rozhovory s lídry a lídryněmi, aby představili svoje týmy a programové priority, které pro voliče připravili. Dnes jsme vyzpovídali lídryni Pirátů a nezávislých v Třebíči Petru Kopečkovou.**

**Jak bys představila vaši kandidátku pro letošní volby?**

*Jsme mladí, máme to tu rádi a chceme to mít ještě lepší. Třebíč je krásné místo – mnozí jsme hodně cestovali, studovali na různých místech Česka i po světě, ale přesto jsme si nakonec našli cestu zpátky do Třebíče.*

*Třebíč totiž dokáže být magická a zasloužila by si umět to ukázat i navenek. K tomu, aby překonala sama sebe a nebála se povystoupit ze své komfortní zóny potřebuje odvážné lidi. Takových je v Třebíči plná pirátská kandidátka. My Piráti máme odvahu dělat věci správně. Rozhodně nejsme pouze oportunisté, kteří by se přizpůsobovali trendům jen proto, že to přinese politické body. Přemýšlíme dalece dopředu, protože jsme lidé budoucnosti a přesně tím směrem chceme své město posouvat.*

**Jaká témata chcete řešit? Jaké jsou vaše priority?**

*Stavíme na čtyřech programových pilířích – aktivní veřejnost, kultura, příroda pro rodiny s dětmi a otevřená radnice.*

*Jedním z hlavních pilířů je téma aktivní veřejnosti. Chceme vyhledávat a podporovat občanské iniciativy a vytvářet prostor pro vznik nových. Usnadníme občanům komunikaci s radnicí. Vedle běžného osobního setkávání tváří v tvář podpoříme i moderní formy komunikace a předávání zpětné vazby. Spolky a občanské iniciativy u nás budou mít dveře otevřené - chápeme, že jejich komunitní a dobrovolnická činnost přispívá významnou měrou k rozvoji města. Stejně tak podpoříme podnikání. Obě zmíněné strany se budeme snažit propojovat a vzájemně motivovat ke spolupráci.*

*V případě kultury je naší vizí rozvíjet kulturní aktivity ve městě s přesahem do cestovního ruchu a tím pádem i do ekonomiky. Budeme preferovat lokální uměleckou činnost, spolky a kulturní projekty, amatérské činnosti spolků a neziskových projektů a projektů, které zlepšují image Třebíče před nabubřelými komerčními akcemi. Podpoříme další kulturní akce v ulicích města za účelem oživení prostoru, především nově revitalizovaného centra města. Za výzvu považujeme odpovědné využití kulturního domu v Borovině.*

*Příroda pro rodiny s dětmi je příroda zachovaná pro další generace. Město totiž není jen asfalt a beton. Rozvojem komunitního života s ohledem na životní prostředí vytvoříme prostor, kde se nám všem bude dobře žít. Každá generace by měla usilovat o předání společného okolí v co nejlepší podobě. Kvalita života společnosti je neoddělitelná od kvality prostoru, ve kterém se denně pohybujeme a od našeho životního prostředí. Budeme klást důraz na zlepšení našeho okolí tak, abychom zde měli pohodlí my, naše děti i naši čtyřnozí přátelé. Vytvoříme místa, kde můžeme pořádat pikniky a přátelská setkání. Veškeré investice budeme realizovat tak, abychom přírodu narušili co nejméně.*

*Otevřenou radnici vždy vstřícně komunikující s občanem považujeme za naprostou samozřejmost. Zjednodušením možných forem komunikace ve směru radnice - občan a zpětnou vazbou ve směru opačném bychom chtěli dosáhnout její maximální elektronizací. Občané mají nárok na to vědět, co je z jejich daní placeno. Podle možností doplníme stávající rozklikávací rozpočet, aby jej občané mohli studovat až na úroveň faktur. Zpřístupníme data obce ve strojově čitelné podobě. Díky tomu budou moci vzniknout například užitečné mobilní aplikace třetích stran.* 

**Jak si v letošních volbách věříte, co budete považovat za úspěch?**

*Pokud bychom zopakovali výsledek voleb minulých, nebyli bychom zklamaní. Ten minulý činil 8,8 % a přinesl tehdejšímu koaličnímu subjektu Pirátů a TOP09 Společně otevřeme Třebíč dva mandáty. Stali jsme se díky nim součástí opozice. Opoziční působení však nabízí jen omezené možnosti, jak prosazovat změny, měnit tradiční postupy a často zarytá stanoviska. Je proto nutné být součástí koalice a aktivně na změnách pracovat. Věříme v dobrý výsledek, letos cílíme na tři mandáty - rádi bychom posílili a ukázali, že umíme výsledek z roku 2018 překonat.*

**Co bys vzkázala voličům?**

*Především přijďte k volbám a vezměte s sebou co nejvíce svých přátel, kterým by se jinak k urnám nechtělo. I na úrovni měst a obcí se hraje o demokratické hodnoty. Žádné volby nejsou v tomto ohledu dost bezvýznamné, protože antidemokratické síly rozhodně existují i na komunální úrovni a nespí. Ať zvítězí demokracie!*

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
