---
date: 2022-11-11
category: blog
tags:
 - Nejvyšší ocenění Kraje Vysočina
 - Milan Peňáz
layout: post
title: V Jihlavě byla předána nejvyšší ocenění Kraje Vysočina. Skleněnou medaili získal Milan Peňáz
author: Jiří Svoboda
authorId: jiri.svoboda
image: posts/2022-11-11-v-jihlave-byla-predana-nejvyssi-oceneni-kraje-vysocina.jpg
---

Jihlava, 11. listopadu 2022 - **Ve čtvrtek 10. listopadu proběhl v Horáckém divadle Jihlava slavnostní večer u příležitosti předávání nejvyšších ocenění Kraje Vysočina. Mezi oceněnými byl také Milan Peňáz, nominovaný na ocenění Piráty z Vysočiny. Spoluautor knihy o zaniklé obci Chudobín a propagátor Chudobínské borovice, která se i díky němu stala Stromem roku 2019 a zvítězila v anketě Evropský strom roku, si odnesl Skleněnou medaili.**

Kamenná medaile, Skleněná medaile a Dřevěná medaile, tedy nejvyšší ocenění Kraje Vysočina jsou udělovány již 15 let. Za to dobu je získalo více než 130 osobností z Vysočiny, mezi které letos přibyl také Milan Peňáz.

![V Jihlavě byla předána nejvyšší ocenění Kraje Vysočina](https://a.pirati.cz/vysocina/img/posts/2022-11-11-v-jihlave-byla-predana-nejvyssi-oceneni-kraje-vysocina-II.jpg)

*Foto: Zleva Ladislav Stalmach (starosta obce Vír), Hana Hajnová (náměstkyně hejtmana Kraje Vysočina pro oblast regionálního rozvoje, Piráti) a Milan Peňáz (čerstvý držitel Skleněné medaile Kraje Vysočina)*

Celý život Milana Peňáze je spjat s Vysočinou, zejména s Bystřickem. Část mládí prožil v dnes již zaniklé obci Chudobín, která musela ustoupit Vírské přehradě. Historii obce však stihl zachytit na fotografiích. Výstava, jež díky těmto archivním snímkům vznikla, přilákala řadu návštěvníků a musela být zopakována. Fotografie z této výstavy se staly základem pro vydání knihy Chudobín – historie zaniklé obce, přičemž Milan Peňáz byl jejím spoluautorem.

Milan Peňáz byl také vůdčí osobností kolektivu nadšenců, kteří se zasadili o zařazení Chudobínské borovice do ankety Strom roku. Díky nadšení místních občanů, institucí a intenzivní propagaci se podařilo zvítězit nejenom v anketě Strom roku 2019, ale také postoupit do evropské soutěže Evropský strom roku, kterou Chudobínská borovice vyhrála s neuvěřitelnými 47 226 hlasy.

K tomu je třeba také dodat, že soutěž měla velký význam i pro krajinu a životní prostředí, jelikož díky ní vznikl závazek Mikroregionu Bystřicko, že za každý získaný hlas pro Chudobínskou borovici vysází jeden nový strom v rámci tohoto území. Kromě toho se zvýšil zájem o region, ať už z řad českých či zahraničních turistů. O úspěch v evropské anketě se Kromě Peňáze zasloužil i pirátský starosta obce Vír Ladislav Stalmach, kterému na včerejším slavnostním předávání nejvyšších ocenění Kraje Vysočina Milan Peňáz osobně poděkoval.

![V Jihlavě byla předána nejvyšší ocenění Kraje Vysočina](https://a.pirati.cz/vysocina/img/posts/2022-11-11-v-jihlave-byla-predana-nejvyssi-oceneni-kraje-vysocina-I.jpg)

Letošní nejvyšší ocenění Kraje Vysočina získalo kromě Milana Peňáze dalších sedm osobností. Kamennou medaili si odnesl Prof. Václav Báča, v letech 2014 až 2022 rektor Vysoké školy polytechnické Jihlava. Skleněné medaile získali zakladatelé spolku Nebojte se policie a Policejní akademie pro seniory Marie a Antonín Křoustkovi, filantrop a podnikatel Jakub Klobása a spoluzakladatel a ředitel střediska ekologické výchovy Chaloupky Josef Zeťek. Dřevěná medaile je nyní v rukou uměleckého kováře a mistra světa v kování Richarda Rulfa a nevidomého sportovce, blogera a spisovatele Ondřeje Zmeškala.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
