---
date: 2022-07-20
category: blog
tags:
 - cestovní ruch
 - Kraj Vysočina
layout: post
title: Hana Hajnová - Vychutnejte si léto na Vysočině
author: Hana Hajnová
authorId: hana.hajnova
image: posts/2022-07-20-hana-hajnova-vychutnejte-si-leto-na-vysocine.jpg
---

Jihlava, 20. července 2022 - **Léto je v plném proudu a s ním i čas prázdnin a dovolených, které volají po zážitcích. Já se už tradičně a ráda rozkoukávám z domácího telčského pohodlí, kde začíná Music Academy Telč (dříve Francouzsko-česká hudební akademie v Telči). Tento ojedinělý hudební projekt funguje už neuvěřitelných 28 let a mě těší, že v posledních letech se propojil díky Kraji Vysočina i s uměním výtvarným. Kraj Vysočina pořádá totiž ve spolupráci s městem Telč a Oblastní galerií Vysočiny Jihlava už třetím rokem rezidenci umělců z partnerského regionu Grand Est. Letos přijela na dvouměsíční rezidenční pobyt Delphine Gatinois – fotografka a konceptuální umělkyně, jejíž tvorba je silně spjata s otázkami ekologie, zemědělství nebo udržitelnosti. Její tvorbu vycházející z ambice být *„nejmenším zemědělcem na světě“* můžete vidět až do 15. srpna v telčské galerii Gamoneum.**

![Hana Hajnová - Vychutnejte si léto na Vysočině](https://a.pirati.cz/vysocina/img/posts/2022-07-20-hana-hajnova-vychutnejte-si-leto-na-vysocine-delphine-gatinois.jpg)

Vysočina se pyšní také řadou sakrálních i dalších barokních staveb. Na jedinečné architektuře mnoha z nich se podepsal geniální český architekt s italskými kořeny Jan Blažej Santini Aichel, který se proslavil stylem zvaným barokní gotika. Celá čtvrtina jeho staveb v naší zemi se nachází právě na Vysočině. Pojďte je blíže poznat a obdivovat. Máte k tomu mimořádnou příležitost. K letošnímu 300. výročí vysvěcení kostela sv. Jana Nepomuckého na Zelené hoře, nejvýznamnějšího Santiniho díla a památky UNESCO, a také k třístému výročí úmrtí architekta v následujícím roce 2023 si Vysočina Santiniho odkaz připomíná řadou akcí. Jejich přehled najdete na [https://santini300.cz](https://santini300.cz)

Třetí vysočinskou perlou se značkou UNESCO, kterou nesmíte vynechat, je Třebíč. Vyrazte do křivolakých uliček židovské čtvrti, která je jedinou kompletně dochovanou židovskou čtvrtí v Evropě a jedinou židovskou památkou UNESCO mimo území Izraele. Na konci července se zde koná již 19. ročník festivalu židovské kultury. A potkat se můžeme i na tradičním Polanka festu na koupališti.

A pokud chcete mít přehled, kde se co na Vysočině šustne nebo hledáte tipy na zajímavé výlety a zážitkové dovolené, určitě sledujte stránky [https://www.vysocina.eu](https://www.vysocina.eu) Ať už vyrazíte na Vysočině kamkoliv, přeji vám krásné léto!

***Hana Hajnová, 1.náměstkyně hejtmana pro oblast regionálního rozvoje, územního plánu a stavebního řádu, Fondu Vysočiny a NNO***


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
