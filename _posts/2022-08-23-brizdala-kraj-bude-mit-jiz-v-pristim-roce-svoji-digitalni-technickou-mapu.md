---
date: 2022-08-23
category: blog
tags:
 - Digitální technická mapa
 - Kraj Vysočina
layout: post
title: Břížďala – Kraj bude mít již v příštím roce svoji digitální technickou mapu
author: redakce
authorId: 
image: posts/2022-08-23-brizdala-kraj-bude-mit-jiz-v-pristim-roce-svoji-digitalni-technickou-mapu.jpg
---

Jihlava, 23. srpna 2022, Foto Kraj Vysočina - **Kraj Vysočina bude mít novou digitální technickou mapu (DTM). Díky ní bude už zhruba za rok možné dohledávat například vedení inženýrských sítí v území (vodovodu, kanalizace, plynu...), a to v rámci veřejně dostupné a neustále aktualizované aplikace. Technická mapa bude nepostradatelným pomocníkem mapujícím skutečný stav dopravní a technické infrastruktury, umístění důležitých staveb, ale i dalších technických nebo přírodních objektů. Současně bude důležitým podkladem pro plánování investičních záměrů kraje, měst a obcí, ale poslouží i projektantům, firmám, správcům sítí, integrovanému záchrannému systému a stane se užitečným pomocníkem pro širokou veřejnost.**

Spuštění nové technické mapy předchází její naplnění daty. *„V prvé řadě dojde k využití části už dříve pořízených dat obcemi, správci sítí a dalšími subjekty. Nutné je doplnění také nových dat – tedy velmi podrobných leteckých snímků celého kraje, ze kterých budou odvozeny konkrétní jevy, např. umístění budovy, plotu, parkoviště, hřiště, příkopu nebo vodní nádrže,“* uvedl radní Kraje Vysočina pro oblast informatiky a školství, mládeže a sportu Jan Břížďala (Piráti).

K pořízení dat budou využity běžné geodetické metody nebo speciální mobilní mapovací zařízení umístěná na vozidlech. Mobilnímu mapování předchází umístění takzvaných vlícovacích a kontrolních bodů, resp. značek na silnici, jejichž polohu je nutné předem přesně zaměřit. Značky lze již spatřit na většině krajských silnic. Kromě dat je nutné pořídit odpovídající počítačové vybavení a naprogramování informačního systému, který umožní uživatelům jednoduchý přístup k datům. Kraj Vysočina zajistí provoz tohoto informačního systému ve svém technologickém centru a umožní jej používat dalším pěti krajům. Správnost pořízení dat a informačního systému je zajištěna k tomu vybraným nezávislým kontrolním dozorem.

Digitální technická mapa řeší zásadní zrychlení a digitalizaci stavebního řízení, zjednodušení získávání údajů o dopravní a technické infrastruktuře správců sítí anebo přístup k datům skutečného zaměření stavu území, která jsou využitelná pro plánování investic a stavební činnost, územní plánování, krizové řízení či správu majetku (pasporty). *„Přístup k digitální technické mapě bude veřejný, bezplatný, data budou navíc poskytována formou opendat,“* doplňuje Břížďala.

Pořízení digitální technické mapy je podpořeno z evropských dotací, konkrétně z operačního programu Podnikání a inovace pro konkurenceschopnost, a to v případě Kraje Vysočina částkou 230 milionů korun. Podobným způsobem řeší digitální technické mapy ostatní kraje, cílový stav předpokládá spojení krajských map do jednotné DTM ČR a vznik bezešvé digitální technické mapy celé republiky.

Více o realizaci krajské DTM najdete na stránkách [https://dtm.kr-vysocina.cz](https://dtm.kr-vysocina.cz)




---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
