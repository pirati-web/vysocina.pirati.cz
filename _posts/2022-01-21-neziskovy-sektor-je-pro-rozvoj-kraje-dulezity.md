---
date: 2022-01-21
category: blog
tags:
 - NNO
 - Kraj Vysočina
layout: post
title: Neziskový sektor je pro rozvoj kraje důležitý, říká náměstkyně hejtmana Hajnová
author: Redakce
authorId: 
image: posts/2022-01-21-neziskovy-sektor-je-pro-rozvoj-kraje-dulezity.jpg
---

Jihlava, 21. ledna 2022 - **Systém spolupráce s nestátními neziskovými organizacemi (NNO) funguje v Kraji Vysočina již 20 let. Vysočina tak patří mezi kraje, kde se oboustranně daří udržovat živou komunikaci s neziskovými organizacemi, což není samozřejmostí. V některých krajích se doposud nedaří systémovou spolupráci nastavit.**

V rámci krajského úřadu koordinuje agendu NNO Odbor regionálního rozvoje, který svolává pravidelnou pracovní skupinu, na které se potkávají zástupci jednotlivých odborů se zástupci zastřešující organizace NNO, kterou je KOUS Vysočina. *„I proto jsem v povolebních jednáních po krajských volbách stála o to, aby i v rámci samosprávy byl neziskový sektor koordinován v rámci gesce regionálního rozvoje. A jsem ráda, že se nám to podařilo. Neziskové organizace jsou totiž důležitými partnery v regionu a v rozvoji kraje mají svou nezastupitelnou roli,“* uvedla Hana Hajnová, pirátská náměstkyně pro regionální rozvoj. 

V Kraji Vysočina působí na 7 tisíc neziskových organizací, které mají různé formy i oblasti svých činností – nejvíce je spolků (cca 4 tisíce), dále zde působí několik stovek honebních společenstev a církevních právnických osob a v desítkách pak obecně prospěšné společnosti, svazky obcí nebo nadační fondy. *„Kraj Vysočina pamatuje na rozvoj neziskových organizací jak ve svých strategických dokumentech, např. přímo ve Strategii rozvoje Kraje Vysočina, tak i v konkrétních opatřeních, mezi kterými jsou např. dotační programy ve Fondu Vysočiny, nebo smlouva o spolupráci s KOUSem, kterou aktuálně připravuji na únorové jednání zastupitelstva. Pro letošní rok budu žádat kolegy v krajském zastupitelstvu o finanční podporu ve výši 300 tisíc korun pro rozvoj aktivit KOUSu,“* doplnila Hajnová. 

Jedním z výstupů spolupráce kraje s KOUSem z loňského roku je spuštění speciálního portálu pro neziskový sektor (nejen) na Vysočině s názvem [NEZISKON](https://www.neziskon.net). Ten vytváří virtuální prostor, online komunitní hnízdo neziskovek, které si vzájemně pomáhají a sdílejí své zkušenosti. Měl by to být zároveň i nástroj, jak mohou neziskové organizace lépe reagovat na současné výzvy, které přinesla např. pandemie nemoci covid 19. 

V rámci Fondu Vysočiny mohou dále neziskové organizace získat v letošním roce finanční podporu ve více než polovině z 37 vyhlašovaných programů. Například organizace působící ve specializované domácí paliativní péči dosáhnou letos na 28 milionů korun. Připravená je i podpora sportovních a kulturních spolků, ať už pro pořádání akcí nebo pro investice do jejich infrastruktury, dále podpora dobrovolnictví, prevence kriminality a další. Vrací se také dotační program pro realizátory Místní agendy 21, podpora pro investice v sociálních službách nebo Ekologická výchova. *„Tento týden jsem měla možnost potkat se se zástupci neziskovek na online vzdělávacím semináři na téma projektového managementu a řízení, takže věřím, že tyto nabyté vědomosti rádi zúročí při přípravě žádostí o dotaci z Fondu Vysočiny. Zároveň se těším, že se v tom letošním roce budeme potkávat více offline než online, například během akce Čistá Vysočina nebo vyhlášení Skutku roku, které by bez aktivního zapojení dobrovolníků z celého kraje jen těžko dosahovaly takových úspěchů, jakých dosahují,“* zmínila Hana Hajnová. 

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
