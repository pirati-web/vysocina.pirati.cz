---
date: 2022-08-02
category: blog
tags:
 - Zlepšení životních podmínek drůbeže
 - Jan Pošvář
layout: post
title: Jan Pošvář – dotační program Zlepšení životních podmínek drůbeže nefunguje
author: Jiří Svoboda
authorId: jiri.svoboda
image: posts/2022-08-02-jan-posvar-dotacni-program-zlepseni-zivotnich-podminek-drubeze-nefunguje.jpg
---

Jihlava, 2. srpna 2022 - **Přestože v České republice existuje dotační program 20.B. *„Zlepšení životních podmínek drůbeže“*, s podporou lepších životních podmínek kuřat chovaných na maso má pramálo společného. Česko, na rozdíl od zemí jako Německo, Velká Británie, Francie nebo Rakousko, nepodporuje chov pomalu rostoucích kuřat a tuzemské obchodní řetězce prozatím nemají zájem o přijetí nového evropského standardu European Chicken Commitment, který zlepšuje fyzické a psychické zdraví kuřat chovaných na maso.**

To se snaží změnit organizace OBRAZ – Obránci zvířat, která po dvou úspěšných kampaních za zákaz kožešinových farem a klecových chovů slepic nyní spouští již třetí velkou kampaň, jejímž cílem je upozornit na naprosto nedostatečné podmínky chovů tzv. rychlokuřat. *„Nová kampaň Obránců zvířat jasně ukazuje, že i když většinová společnost odmítá týrání zvířat, neustále na nás vyskakují kostlivci ze skříní a je třeba ještě hodně věcí napravit,“* říká bývalý poslanec a autor návrhu zákazu klecového chovu slepic Jan Pošvář.

Hlavním cílem organizace OBRAZ je apel na obchodní řetězce, aby se zavázaly k postupnému ukončení prodeje rychlokuřat, a aby přijaly výše zmíněný standard European Chicken Commitment. V tomto ohledu může chov kuřat chovaných na maso podpořit i stát, a to například dotacemi na pomalu rostoucí plemena a snížení hustoty osazení kuřat v průmyslových halách.

*„Stát tyto nástroje má. Je to dotační program 20.B. „Zlepšení životních podmínek drůbeže“. Celé roky tento dotační program sloužil spíše k opačnému účelu a nejhorší na tom je, že to nebyla jediná taková dotace, u které název neodpovídal realitě,“* doplňuje Jan Pošvář. Výše dotace programu *„Zlepšení životních podmínek drůbeže“* je vždy určována počtem zvířat, což paradoxně nutí chovatele zvyšovat hustotu osazení, čímž dochází ke vzniku dalších problémů.

*„Zdeněk Nekula, ministr zemědělství, má údajně v plánu revizi národních dotací. Pevně věřím, že už na příští rok budou dotační programy přepracované. Po těch letech prakticky bezpodmínečného dotování pod falešnou záminkou by si to zasloužila nejenom ona trpící zvířata, ale celá společnost, která byla tímto oklamána,“* dokončuje Pošvář.

Možnost vyjádřit nesouhlas se špatnými životními podmínkami ve velkochovech můžete na webu kampaně [www.rychlokurata.cz](www.rychlokurata.cz), kde se také dozvíte další informace o velkochovu rychlokuřat v České republice.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
