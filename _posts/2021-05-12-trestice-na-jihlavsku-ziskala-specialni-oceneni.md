---
date: 2021-05-12
category: blog
tags:
 - Třeštice
 - Evropský region Dunaj-Vltava
layout: post
title: Třeštice na Jihlavsku získala speciální ocenění
author: Jiří Svoboda
authorId: jiri.svoboda
image: posts/2021-05-12-trestice-na-jihlavsku-ziskala-specialni-oceneni.jpg
---

Jihlava, 12. května 2021 - **Svazek českých, německých a rakouských regionů pod společným názvem Evropský region Dunaj –Vltava uspořádal již druhý ročník soutěže Vesnice ERDV 2020. Cílem soutěže je představit obce, které se mohou pochlubit rozvojovými aktivitami, atraktivitou, bezpečností a sdílením dobré praxe. Za Kraj Vysočina byla nominována obec Třeštice, která si nakonec odnesla ocenění *„Malá obec s dlouhou tradicí, službami pro mladé lidi a dobrou spoluprací s podnikateli“*.**

Přestože vítězství v soutěži Vesnice ERDV 2020 si odnesla rakouská vesnice Großschönau, radovat se může i Vysočina. Porotu zaujal příběh obce Třeštice na Jihlavsku, která se mimo jiné může pochlubit pravidelně se zvyšujícím počtem obyvatel, z nichž vysoký podíl tvoří mladí lidé a rodiny. 

*„Kraj Vysočina si velmi váží účasti obce Třeštice v mezinárodní soutěži. Obec pravidelně reprezentuje náš kraj v různých soutěžích a je mimo jiné držitelkou ocenění „Oranžová stuha České republiky roku 2019“. Zároveň je namístě pogratulovat zástupcům vítězné obce Großschönau z Rakouska, jež může jít svým přístupem k obyvatelům a šetrným nakládáním s energetickými zdroji příkladem ostatním obcím,“* říká Hana Hajnová (Piráti), náměstkyně hejtmana pro regionální rozvoj.

![Třeštice na Jihlavsku získala speciální ocenění](https://a.pirati.cz/vysocina/img/posts/2021-05-12-trestice-na-jihlavsku-ziskala-specialni-oceneni-I.jpg)

*„Jsem ráda, že nám situace dovolila dojet cenu osobně předat panu starostovi Kodysovi do Třeštice. Při té příležitosti jsme se potkali s místními obyvateli, diskutovali s nimi jejich radosti i strasti a prohlédli si výsledky úspěšně realizovaných projektů, na jejichž realizaci obec použila jak finanční odměny získané v soutěži Vesnice roku tak i krajské dotační příspěvky,“* dodává náměstkyně hejtmana Hana Hajnová.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
