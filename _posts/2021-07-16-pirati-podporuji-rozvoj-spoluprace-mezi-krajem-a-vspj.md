---
date: 2021-07-16
category: blog
tags:
 - VŠPJ
 - školství
layout: post
title: Piráti podporují rozvoj spolupráce mezi krajem a VŠPJ
author: Jiří Svoboda
authorId: jiri.svoboda
image: posts/2021-07-16-pirati-podporuji-rozvoj-spoluprace-mezi-krajem-a-vspj.png
---

Jihlava, 16. července 2021 - **V úterý 13. července proběhly po ročním odkladu na Vysoké škole polytechnické Jihlava slavnostní promoce. Z celkového počtu téměř 300 absolventů, kteří loni úspěšně ukončili svá vysokoškolská studia, si promoční akt dorazila užít čtyřicítka bakalářů. Slavnostního ceremoniálu se zúčastnili i pirátští krajští představitelé – radní pro oblast školství Jan Břížďala a náměstkyně pro regionální rozvoj Hana Hajnová.**

Letos se promoce konaly z kapacitních důvodů poprvé v prostorách Výukového centra VŠPJ. Jak uvedl rektor vysoké školy Václav Báča: *„setkáváme se při tradičním ceremoniálu, nicméně za velmi netradičních podmínek“*. Narážel tím na komplikace spojené s covidovými opatřeními, kvůli kterým si loňští absolventi počkali na svou promoci až do letoška. Ti letošní by si měli pro své diplomy přijít v září.

Během dopoledního slavnostního aktu odpromovali absolventi oborů Aplikovaná informatika, Počítačové systémy, Porodní asistentka, Všeobecná sestra a Zdravotně sociální pracovník. V odpoledních hodinách následně převzali pamětní listy a diplomy také absolventi programů Cestovní ruch a Finance a řízení.  

Systematickému rozvoji spolupráce s VŠPJ se chtějí z pozice svých funkcí věnovat i pirátští krajští představitelé. *„Vysoká škola polytechnická v Jihlavě je takovou „Popelkou“ mezi českými veřejnými školami s velkým potenciálem“, myslí si náměstkyně hejtmana pro oblast regionálního rozvoje Hana Hajnová. „Vedení vysoké školy v posledních letech ukazuje, že dokáže přicházet nejen s ambiciózními cíli, ale hlavně je plnit. Důkazem toho je například nově akreditovaný magisterský studijní program Aplikovaná technika pro průmyslovou praxi, díky kterému již nemusí absolventi technických bakalářských programů odcházet za inženýrským studiem z Jihlavy. V tom vidím velkou příležitost, jak na Vysočině udržet více mladých lidí,“* doplňuje Hajnová.

Podle radního pro školství Jana Břížďaly nemá VŠPJ jako poměrně mladá vysoká škola přirozeně postavení srovnatelné s tradičními českými univerzitami. Z pozice kraje by však velmi rád aktivně podpořil její další rozvoj. *„Vysoká škola polytechnická investovala v posledních letech do nejmodernějších technologií, jako je např. cyber-physical laboratory, která dokáže simulovat digitalizovaný výrobní proces i přes vzdálené připojení k počítači. Společně s certifikovanými laboratořemi tak představuje velmi perspektivního partnera jak pro smluvní výzkum s firmami, tak i pro spolupráci s krajskými středními školami a přípravu mezinárodních projektů. Proto bychom rádi i z pozice krajské samosprávy VŠPJ se zlepšením její prestiže pomohli,“* uvádí Břížďala. 


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
