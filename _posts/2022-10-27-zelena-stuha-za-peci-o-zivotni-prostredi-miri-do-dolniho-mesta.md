---
date: 2022-10-27
category: blog
tags:
 - Zelená stuha
 - Dolní Město
 - Kraj Vysočina
layout: post
title: Zelená stuha za péči o životní prostředí míří do Dolního Města 
author: redakce
authorId: redakce
image: posts/2022-10-27-zelena-stuha-za-peci-o-zivotni-prostredi-miri-do-dolniho-mesta.jpg
---

Jihlava, 27. října 2022, Foto Kraj Vysočina - **Celostátním vítězem soutěže Zelená stuha České republiky 2002 se stala obec Dolní Město na Havlíčkobrodsku. Dolní Město získalo ocenění za mimořádný, vyvážený a příkladný přístup obce a občanů ke zlepšení životního prostředí a péči o historické kulturní dědictví. Zelenou stuhu za péči o zeleň a životní prostředí získala obec také v krajském kole soutěže Vesnice Vysočiny 2022.**

*„Dolní Město bude díky získání tohoto celorepublikového titulu reprezentovat Českou republiku na mezinárodní soutěži Evropská kvetoucí města, která se bude konat příští rok. Garantem české účasti v této mezinárodní soutěži je Ministerstvo životního prostředí a organizátorem soutěže v ČR od samého počátku české účasti, tedy od roku 2002, je Společnost pro zahradní a krajinářskou tvorbu, občanské sdružení. Do soutěže je v současnosti zapojeno hned několik evropských zemí, z nichž každá vysílá po jednom ze svých zástupců za obec a město,“* doplňuje Hana Hajnová, náměstkyně hejtmana Kraje Vysočina pro oblast regionálního rozvoje.

Na slavnostním vyhlášení v Senátu Parlamentu České republiky si ocenění převzalo celkem 11 obcí. Vítězné Dolní Město získalo poukaz k čerpání dotace z Národního programu životní prostředí (NPŽP) až do celkové výše 1 000 000 Kč. Dotace může využít jak na konkrétní environmentální projekt, tak na reprezentaci České republiky v mezinárodní soutěži Entente Florale Europe – Evropská kvetoucí sídla v roce 2023.

Rada Kraje Vysočina posílá do Dolního Města jako poděkování za vzornou reprezentaci kraje 50 tisíc korun.

Soutěž Zelená stuha ČR oceňuje dobrou praxi obcí v oblasti péče o přírodní a kulturní hodnoty veřejného prostoru a krajiny a chce motivovat i další obce k podobným krokům. Podporuje projekty vedoucí k dlouhodobé ochraně, obnově a rozvíjení ekologických hodnot krajiny, k zakládání a obnově zeleně a udržitelné péči o krajinu, k výchově a vzdělávání dětí i dospělých v oblasti životního prostředí a k zapojení veřejnosti do těchto aktivit.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
