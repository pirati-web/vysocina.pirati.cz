---
date: 2021-06-08
category: blog
tags:
 - zdravotnictví
 - Zdravotnická záchranná služba
layout: post
title: Miroslav Vácha - Ukázaná neplatí. Odměny zdravotníkům nedorazily
author: Miroslav Vácha
authorId: miroslav.vacha
image: posts/2021-06-08-miroslav-vacha-ukazana-neplati.jpg
important: true
---

Jihlava, 8. června 2021 - **Zkuste si představit, že byste platili daně od oka. Řekněme, že občas nějakou fakturu napíšete a příjem náhodně zaevidujete. Nějaká daň už z toho jistě vyjde.** 

***Nemyslitelné že?*** 

Podobným způsobem se momentálně vyplácejí odměny zdravotníkům. Podle seznamů zaměstnanců, které jsou neúplné. Řada zdravotníků z ambulantního sektoru nebo třeba záchranek má buď smůlu větší a nebo menší. Každý kraj, každé odvětví, každý ředitel či pojišťovna má tak trochu jiné podklady i komunikační strategii. Výsledkem je chaos a nejistota zdravotníků. Plná výše odměny je tak pro mnohé nedosažitelná. 

Měli bychom se s tím jako zdravotníci spokojit? Mít aspoň něco, než nic? To opravdu ne. Jestli přístup k vyplácení odměn takový bude, nechť je to precedens pro jakékoliv finanční platby občanů vůči státu. Tedy ať probíhají stejným způsobem také u plátců daní, vůči státu. Pak by to bylo aspoň trochu spravedlivé.

***Co se teď momentálně děje?***

Ambulantní sektor, do kterého spadají i zdravotničtí záchranáři, je oproti nemocnicím vyplácen jinak. A to z pojišťoven podle přílohy 2. Příloha 2 je přílohou, na které jsou seznamy zaměstnanců poskytující zdravotní výkony. Ti mají odměnu obdržet. Respektive měli. Měli ji dostat v červnu, ale nedostanou. Tato příloha je podkladem pro pojišťovny, které podle ní mají vyplácet odměny zdravotníkům. A to vše podle [úhradové vyhlášky schválené vládou](https://www.mzcr.cz/wp-content/uploads/2021/05/Vyhl%C3%A1%C5%A1ka-%C4%8D.-172_2021-Sb..pdf). Zní to jednoduše, ale realita je taková, že peníze k proplacení odměn a jejich výše nesedí. Zaslaných peněz je mnohem méně než by mělo. Nesedí totiž vykázaný počet zaměstnanců v příloze číslo 2.

Stát má možnosti k tomu, aby z plátců daní peníze spolehlivě dostával. Jasné postupy, kontrola, jasná pravidla a výsledkem je relativní pořádek a fungující systém. Ale co mají dělat zaměstnanci, když se ocitnou na té slabší straně provazu? Když odměny nesedí a jejich splátka je nejistá? Státní aparát už tak efektivní není, pravomoci se drolí a nikdo za nic tak úplně nemůže. Situaci se snaží zachránit Odborový svaz zdravotnictví a sociální péče v čele s Dagmar Žitníkovou. Stojí to obrovské množství času a energie a odbory momentálně dělají maximum pro to, aby každý zdravotník dostal odměny, tak jak má. 

Situace zvenčí se zdá být jasná. Nesedí příloha číslo 2? Máte špatný počet zaměstnanců? Pak existuje národní registr zdravotníků, kde jsou zaměstnanci také evidováni. Je natolik těžké odpoutat pozornost od problému tak, aby šel řešit? Třeba aktualizovat všechny seznamy tak, aby mohly být odměny lidem vyplaceny správně? Situace se zdá být tak jasná. Nicméně realitou byla dlouhá stagnace. 

Dnes mohu napsat byla. V pondělí 7.6. došlo k setkání premiéra, ministra zdravotnictví, ředitelů zdravotních pojišťoven a Odborového svazu zdravotnictví. Setkání přispělo k dohodě o novelizaci přílohy číslo 2 do konce června a tedy doplnění správného počtu zaměstnanců. Neboli personálního vybavení, kdyby někdo nevěděl, jak se lidé v roli zaměstnanců evidují. Jsme prostě personálním vybavením. To, že k této dohodě došlo ovšem neznamená, že to klapne. Vždyť už od začátku je přece dohoda jasná. Jde o platbu peněz pro lidi… zdravotníky, kteří se starali o druhé v době jakkoli intenzivního stupně covidu. A věřte, že pro mnohé to nebylo snadné. 

Tak snad už to klapne. 

Já jako personální výbava jménem Miroslava Vácha to všem zdravotníkům přeji. 

Úvodní fotografie/Zdroj: Česká televize

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
