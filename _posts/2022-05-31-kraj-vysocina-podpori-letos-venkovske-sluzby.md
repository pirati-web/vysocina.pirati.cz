---
date: 2022-05-28
category: blog
tags:
 - Venkovské služby
 - Kraj Vysočina
layout: post
title: Kraj Vysočina podpoří letos venkovské služby částkou 6,6 milionů korun
author: redakce
authorId: 
image: posts/2022-05-31-kraj-vysocina-podpori-letos-venkovske-sluzby.jpg
---

Jihlava, 31. května 2022, Foto: Kraj Vysočina – **I v letošním roce vyhlásil Kraj Vysočina program Venkovské služby 2022, který je určen na podporu poskytování základních služeb v obcích do 500 obyvatel, s celkovou alokací 7 milionů korun. *„Rada kraje dnes rozhodla podpořit z tohoto programu celkem 151 obcí za 6,6 milionů korun. Byly tak podpořeny všechny žádosti, které splnily administrativní požadavky programu. Obce si mohly podat žádost o dotaci na služby, které na svém území poskytují – ať jsou to kamenné nebo pojízdné prodejny potravin, pobočky pošty a pošty Partner, knihovny, prostory pro primární zdravotní péči nebo objekty, které slouží jako atraktivita cestovního ruchu,“* uvedla náměstkyně pro oblast regionálního rozvoje za Piráty Hana Hajnová.**

Maximální dotace činila 50 000 Kč na jeden projekt a žádosti bylo možné podávat do 7. května. Z celkového počtu 151 podpořených žádostí bylo 138 kamenných prodejen, 2 pojízdné prodejny, 9 poboček pošty, 7 obecních knihoven a 2 atraktivity cestovního ruchu. Několik obcí ve své žádosti kombinovalo až tři služby najednou, což je v souladu s podmínkami programu. 

*„Mrzí nás, že oproti roku 2021 došlo k mírnému poklesu počtu podaných žádostí do programu Venkovské služby 2022, protože některé prodejny byly i přes podporu kraje bohužel uzavřeny z důvodu nerentability. Přesto věříme, že tato podpora má smysl a počítáme s ní i do budoucna,“* uvedla náměstkyně Hajnová.

S podporou zachovaní služeb na venkově souvisí i další rozhodnutí rady kraje, přijetí dotace na projekt kraje *„Podpora maloobchodních prodejen na venkově 2021“*, realizovaný v rámci programu Obchůdek 2021+ Ministerstva průmyslu a obchodu. Rada Kraje schválila v roce 2021 dotaci pro 59 prodejen v souhrnné výši 2 950 000 Kč, právě v souvislosti s dotací přiznanou Kraji Vysočina z tohoto programu. Provozovatelé malých vesnických prodejen umístěných v obcích od 501 do 3 000 obyvatel mohli požádat o dotaci na provoz ve výši až 50 tisíc korun. Na základě podaných závěrečných zpráv s vyúčtováním byla vyplacena z rozpočtu kraje podpora v celkové výši 2 894 025 Kč. Tato částka byla následně uplatněna v žádosti o platbu vůči MPO a v květnu letošního roku i proplacena na účet kraje. 

*„Co se týče prostředků z programu Obchůdek 2021+, jsme připraveni se opět přihlásit do výzvy Ministerstva průmyslu a obchodu, jakmile ji vypíše. Doufám, že to bude co nejdříve, abychom vše stihli v letošním roce zadministrovat. Výzva by stejně jako v loňském roce doplnila krajský dotační program Venkovské služby a poskytla dotaci obcím nad 500 obyvatel na provoz prodejen potravin a smíšeného zboží,“* doplnila Hana Hajnová. 

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
