---
date: 2022-06-02
category: blog
tags:
 - kamenný hospic
 - Kraj Vysočina
layout: post
title: Kamenný hospic se v Havlíčkově Brodě začne stavět ještě letos, první pacienty přijme v roce 2024
author: Jiří Svoboda
authorId: jiri.svoboda
image: posts/2022-06-02-kamenny-hospic-se-v-havlickove-brode-zacne-stavet-jeste-letos.jpg
---

Jihlava, 2. června 2022, Foto: Kraj Vysočina – **V okamžiku, kdy bude Kraji Vysočina doručeno písemné rozhodnutí ministerstva zdravotnictví o poskytnutí dotace na stavbu kamenného lůžkového hospice v Havlíčkově Brodě, kraj vypíše veřejnou zakázku na stavební firmu. Nedojde-li k narušení plánovaného harmonogramu, začnou přípravné práce ještě v letošním roce. Výstavba by měla trvat 16 měsíců, přičemž otevření hospice je naplánované na rok 2024.**

O vybudování kamenného hospice v Havlíčkově Brodě se již několik let snažil spolek Mezi stromy, kterému se však z důvodu nemožnosti čerpat na projekt dotaci nepodařilo stavbu realizovat. Po převzetí projektu Krajem Vysočina, který se zároveň stane hlavním investorem, byla ministerstvem zdravotnictví dotace přislíbena.

*„Jsem ráda, že se nakonec podařilo najít řešení, aby mohl dlouho plánovaný kamenný hospic na Vysočině přece jen vyrůst. Poděkování patří spolku Mezi stromy, který nám poskytl připravený stavební projekt a kolegům z krajské rady, kteří vyjednali na ministerstvu zdravotnictví dotaci, která s výstavbou pomůže. Z celkových předpokládaných nákladů 100 milionů korun by měla dotace pokrýt 67 milionů,“* řekla náměstkyně hejtmana pro oblast regionálního rozvoje za Piráty Hana Hajnová.

Pozemek pro umístění hospice poskytlo město Havlíčkův Brod. Hospic vyroste na pozemcích sousedících s krajskou nemocnicí a psychiatrickou nemocnicí. Zařízení nebude sloužit jen občanům Havlíčkova Brodu, ale i celého Kraje Vysočina a doplní tak síť terénních služeb hospicové a paliativní péče. 

*„Jsem velice rád, že v této ideální lokalitě, která byla v rezervě města přesně pro tyto účely, se podařilo prosadit stavbu kamenného hospice. Toto zařízení v našem kraji delší dobu chybí a bude to jistě velký posun v rámci sociální péče, kterou dokáže město/kraj svým občanům poskytnout,“* doplnil havlíčkobrodský pirátský zastupitel Jan Kerber.

Budova kamenného hospice je navržena jako jednopodlažní objekt s kapacitou 18 lůžek pro dospělé a 2 pro děti. Na zastavěné ploše 1575 m2 se světlými pokoji respektujícími soukromí, s denní zónou, kaplí či administrativní částí. Okolí hospice bude doplněno sadovou úpravou. Pro rodiny klientů, hosty i zaměstnance bude k dispozici parkoviště s kapacitou 17 parkovacích míst.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
