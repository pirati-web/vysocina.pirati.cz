---
date: 2021-07-27
category: blog
tags:
 - Blanka Lednická
 - volby
layout: post
title: Piráti a Starostové na Vysočině mají novou lídryni. Volební kandidátku povede Blanka Lednická
author: Jiří Svoboda
authorId: jiri.svoboda
image: posts/2021-07-27-pirati-a-starostove-na-vysocine-maji-novou-lidryni.png
---

Jihlava, 27. července 2021 - **Včerejší první kolo volby lídra kandidátky pro podzimní sněmovní volby v Kraji Vysočina rozhodlo o tom, že jedničkou společné kandidátky Pirátů a Starostů se stává Blanka Lednická (Piráti), která získala 32 hlasů od 42 členů pirátského krajského sdružení. Blanka Lednická tak nahradí Milana Daďourka, který před necelými dvěma týdny rezignoval ze zdravotních důvodů na post lídra kandidátky.**

Blanka Lednická je zastupitelkou Kraje Vysočina, předsedkyní pirátského zastupitelského klubu a profesionální genealožkou. Nevěnuje se pouze rodokmenům a historii, ale zabývá se také permakulturou a ochranou přírody. Tématu životního prostředí se věnuje jednak na půdě krajského zastupitelstva, ale také v rámci pirátské expertní komise. Rodačka ze středních Čech žije na Vysočině již 11 let, kde v obci Olešná u Havlíčkova Brodu společně s manželem vychovává čtyři děti.

*„Děkuji členům našeho krajského sdružení za důvěru, kterou mi v dovolbě vyjádřili. Je mi líto, že k tomu došlo v době, kdy se náš původní lídr Milan Daďourek potýká se zdravotními problémy. Věřím, že i v této situaci uděláme s ostatními kandidáty maximum pro úspěch ve volbách,“* říká Blanka Lednická.

*“Oceňuji odvahu, se kterou v nelehké situaci převzala Blanka Lednická vedení naší společné kandidátní listiny. Jak jsem ji osobně poznal, vím, že se svým nasazením bude posilou Pirátů a Starostů na Vysočině,”* uvedl Lukáš Vlček (STAN), náměstek hejtmana a dvojka na koaliční kandidátce Pirátů a STAN.

*„Stejně jako v kraji se i ve sněmovně chci věnovat oblasti životního prostředí. Ráda bych se zaměřila na tolik potřebné změny v oblasti ochrany přírody a zachování biodiverzity,“* dodává Lednická.

*“Téma životního prostředí je silným celostátním tématem i v Kraji Vysočina. Jako náměstek hejtmana pro tuto oblast věřím, že se podaří prosadit potřebná opatření ke zlepšení životního prostředí nejen v Kraji Vysočina, protože zdravé životní prostředí je největší hodnotou každého kraje,”* uzavřel Lukáš Vlček.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
