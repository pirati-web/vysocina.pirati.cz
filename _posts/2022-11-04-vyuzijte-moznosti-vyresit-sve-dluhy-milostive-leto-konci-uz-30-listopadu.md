---
date: 2022-11-04
category: blog
tags:
 - Milostivé léto 2022
layout: post
title: Využijte možnosti vyřešit své dluhy. Milostivé léto končí už 30. listopadu
author: Hana Hajnová
authorId: hana.hajnova
image: posts/2022-11-04-vyuzijte-moznosti-vyresit-sve-dluhy-milostive-leto-konci-uz-30-listopadu.jpg
---

Jihlava, 4. listopadu 2022 - **Zbavit se výhodně svých dluhů je opět možné díky akci Milostivé léto 2022, která probíhá od 1. září do 30. listopadu 2022. Dlužníci mají možnost splatit pouze jistinu (tedy původní dluh) a jednorázový poplatek exekutorovi (1815 korun) a veškeré úroky, poplatky advokátům či penále, které mnohdy mnohonásobně převyšují výši původního dluhu, jim budou odpuštěny.**

Důležitou podmínkou je, že se musí jednat o dluh, který začal být vymáhán soudním exekutorem před 28. říjnem 2021. Může se jednat o dluhy u státu, krajů či obcí. Typicky jde o dluhy na obecním nájmu, za jízdu načerno, nezaplacené koncesionářské poplatky, zdravotní pojištění apod. Tato zpočátku “banální” pochybení za několik stokorun umí v českém systému exekucí vyrůst až k astronomickým částkám. Podle zkušeností například pracovníků Člověka v tísni není výjimkou, že jistina samotného dluhu v mnoha případech představuje jen nějakých 10 % z částky, která je exekučně vymáhána. Zbytek tvoří poplatky, úroky, úroky z prodlení a náklady spojené s jejím uplatněním. Nyní mají lidé v dluhové pasti šanci se z ní dostat.

A jak na to? Do 15. 11. 2022 doručte exekutorovi doporučený dopis, ve kterém ho informujte, že využíváte Milostivé léto 2022. V dopise požádejte o vyčíslení dlužné jistiny a sdělení čísla účtu, na který máte zaslat peníze.  Až budete vědět, kolik jistina činí, tak ji stačí do 30. listopadu zaplatit; nezapomeňte k ní připočíst poplatek exekutorovi (1815 Kč). Poté bude exekuce zastavena a ukončena. 


<iframe width="640" height="480" src="https://www.youtube.com/embed/L_3H-Fgw6_k" frameborder="0"> </iframe>



Pokud byste si nevěděli rady, můžete se obrátit například na Člověka v tísni, který provozuje tzv. dluhovou linku na čísle 770 600 800 každý všední den od 9 do 17 hodin. Nebo můžete využít služeb některé z [15 občanských poraden](https://www.obcanskeporadny.cz/cs/poradny), které na Vysočině fungují a kde vám s žádostí mohou pomoci.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
