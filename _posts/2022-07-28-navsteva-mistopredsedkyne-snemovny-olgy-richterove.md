---
date: 2022-07-29
category: blog
tags:
 - Olga Richterová
 - Kraj Vysočina
 - sociální služby
layout: post
title: Návštěva místopředsedkyně Sněmovny Olgy Richterové na Vysočině – budou vysočinské sociální projekty inspirací pro zbytek ČR?
author: redakce
authorId: 
image: posts/2022-07-28-navsteva-mistopredsedkyne-snemovny-olgy-richterove.jpg
---

Jihlava, 28. července 2022 - **V úterý 19. července navštívila Kraj Vysočina místopředsedkyně Poslanecké sněmovny Parlamentu ČR Olga Richterová, náměstkyně ministra práce a sociálních věcí Zuzana Freitas Lopesová a radní pro sociální oblast Jihomoravského kraje Jana Leitnerová. Návštěvu iniciovala náměstkyně hejtmana Hana Hajnová, která své kolegyně Pirátky pozvala, aby se seznámily se zkušenostmi Kraje Vysočina v oblasti transformace sociálních služeb a také prvními výstupy projektu sociálně-zdravotního pomezí.**

*„Troufnu si tvrdit, že Kraj Vysočina je v transformaci sociálních služeb lídrem mezi kraji a i v dalších oblastech sociální politiky – jako je například paliativní péče nebo projekt sociálně – zdravotního pomezí, patříme mezi průkopníky a inovátory, kteří mohou být inspirací nejen pro krajské samosprávy, ale i  pro samotné ministerstvo,“* uvedla Hajnová.

Transformace sociálních služeb, kdy lidé s postižením přecházejí z velkých ústavů do bytů nebo domů rodinného typu v běžné zástavbě, začala v Kraji Vysočina před 15 lety a se stěhováním klientů z velkých pobytových zařízení do menších objektů se počítá i do budoucna. Úplná transformace se dosud podařila dokončit v Domově bez zámku Náměšť nad Oslavou, Domově Jeřabina Pelhřimov, Domově Kamélie Křižanov a Domově Háj u Ledče nad Sázavou. Částečná transformace proběhla u Domova ve Zboží, kdy šest klientů už bydlí v lokalitě Jihlava–Pávov. Jak transformované bydlení funguje, si na vlastní oči prohlédly političky v Třešti, kde se nachází komunitní bydlení pro osoby se zdravotním postižením a denní stacionář pro osoby s mentálním a kombinovaným postižením a Horní Cerekvi, kde je komunitní bydlení se zvláštním režimem pro osoby s poruchami autistického spektra s rizikovým chováním. *„Transformace sociálních služeb je pro lidi s těžkým zdravotním postižením nesmírně důležitá. Malé komunitní domácnosti pro lidi se zdravotním postižením na Vysočině ukazují, jak významná je práce zdravotně-sociálních koordinátorů, kteří umí rodiny rychle nasměrovat, a jak důležité je, aby lidé žili v domácím prostředí,“* řekla po návštěvě místopředsedkyně Poslanecké sněmovny Olga Richterová. Jana Leitnerová z Jihomoravského kraje ocenila zejména systematické čerpání finanční podpory z evropských fondů, která kraji při realizaci ušetřila stovky miliónů korun. V souvislosti s právě zahájeným programovým obdobím se zajímala o spolupráci s vytipovanými obcemi a možnostmi, jak tuto dobrou praxi přenést z Vysočiny na jižní Moravu.

Náměstkyně ministra práce a sociálních věcí Zuzana Freitas Lopesová diskutovala s hejtmanem Vítězslavem Schrekem otázky financování sociálních projektů a také novely zákona o sociálních službách. Tam vidí Zuzana Freitas prostor se na Vysočině inspirovat a přenést některé prvky přímo do zákona. Velmi ji také zaujal projekt sociálně-zdravotního pomezí, který kraj realizuje od roku 2020. Cílem projektu je včasná identifikace osob, které potřebují dlouhodobou péči a posílení výkonu sociální práce v nemocnicích a na obcích s rozšířenou působností. Těmto klientům by měla být poskytována péče zejména spoluprací domácích pečujících, terénních a ambulantních sociálních a zdravotních služeb. Jedním z výstupů tohoto projektu je webová stránka [www.vysocinapecuje.cz](www.vysocinapecuje.cz), která slouží jako informační rozcestník pro pečující, tj. ty osoby, které v domácím prostředí pečují o své blízké a často jim chybí informace, možnost sdílení nebo potřebné vzdělávání.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
