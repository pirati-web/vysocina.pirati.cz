---
date: 2022-05-06
category: blog
tags:
 - Piráti Havlíčkův Brod
 - Jiří Svoboda
layout: post
title: Havlíčkobrodský Pirát Jiří Svoboda získal cenu za Významný přínos kulturnímu životu města v roce 2021
author: Hana Hajnova
authorId: hana.hajnova
image: posts/2022-05-06-havlickobrodsky-pirat-jiri-svoboda-ziskal-cenu-za-vyznamny-prinos-kulturnimu-zivotu-mesta.jpg
---

Jihlava, 6. 5. 2022, Foto: Libor Blažek/Město Havlíčkův Brod – **Na začátku tohoto týdne proběhlo v havlíčkobrodském sále Staré radnice vyhlašování kulturních a sportovních cen města Havlíčkův Brod. Cenu za Významný přínos kulturnímu životu města v roce 2021 získal havlíčkobrodský Pirát a dramaturg Filmového OKA Jiří Svoboda. Jirku po tomto slavnostním ceremoniálu vyzpovídala Hanka Hajnová.**

**Co pro tebe znamená kultura? Dokážeš si bez kultury představit svůj život?**

*Kultura je pro mě inspirací, odpočinkem, zábavou i prací, ale hlavně velkou láskou. Bez kultury si svůj život nedokážu představit. A tím nemyslím pouze bez filmu, protože mám rád i živou kulturu, divadlo, hudbu, literaturu…*

**Jsi duší Filmového OKA v Havlíčkově Brodě, za které jsi teď získal i kulturní cenu města. Jak se vůbec nápad na filmový klub zrodil?**

*Filmové OKO fungovalo v rámci Klubu Oko už před mým příchodem a vedli jej Radek Halamka a později Eva Přibylová. Poté, co Filmové OKO nějakou dobu nepromítalo, mě oslovil Jakub Baloun (produkční Klubu Oko pozn. red.), jestli bych si chtěl vyzkoušet dramaturgii klubového kina.*

*A já na to kývl. Mým snem bylo vytvořit i v provinčním městě velikosti Havlíčkova Brodu klubové kino, které bude divákům nabízet pravidelnou dávku evropské kinematografie, dokumentů a českých i amerických filmů, které zvítězily na filmových festivalech po celém světě. Po pěti letech od mého vstupu do Filmového OKA můžu s radostí říct, že se nám to povedlo.*

**Máš přehled, kolik diváků celkem Filmovým OKEM prošlo?**

*Za těch pět let, co Filmové OKO dělám, jsme odpromítali celkem 417 projekcí. Přesnou statistiku všech diváků nemám, nicméně si myslím, že s tipem kolem 10 000 diváků nebudu daleko přesnému počtu návštěvníků.*

**Má Filmové OKO své „štamgasty“?**

*Má. A jsem strašně rád, že tito diváci stále chodí a můj dramaturgický výběr se jim pořád líbí.*

![Havlíčkobrodský Pirát Jiří Svoboda získal cenu za Významný přínos kulturnímu životu města v roce 2021](https://a.pirati.cz/vysocina/img/posts/2022-05-06-havlickobrodsky-pirat-jiri-svoboda-ziskal-cenu-za-vyznamny-prinos-kulturnimu-zivotu-mesta-oko.jpg)

**Jací diváci na Filmové OKO chodí? A mluví ti někdy do toho, jaké filmy vybrat?**

*Po pěti letech s úsměvem na tváři řeknu, že chodí všichni. Dříve byla cílová skupina složená převážně z mých kamarádů a známých. To dnes ale už neplatí a na francouzské komedii vedle sebe sedí studenti i senioři a všichni si to užívají. Při výběru filmů se rád nechám inspirovat našimi diváky, finální výběr je ale na mně.*

**Jak vidíš budoucnost filmu v dnešní době tekuté, kdy k nám proudí většina obrazového materiálu přes obrazovky počítačů a premiéry se uvádí na Netflixu?**

*Je pozitivní, že na tuto (celkem očekávanou) změnu zareagovali distributoři a producenti. Díky intenzivní spolupráci s filmovými distributory tak mám dnes dostupné i některé nové filmy, na které bych před pár lety čekal několik měsíců.*

*Rozvoj streamovacích platforem nezastavíme. Díky Netflixu, HBO MAX, Disney Plus nebo Amazon Prime Video roste ale také paradoxně zájem o film a kinematografii jako celek. To je pro jednosálová a klubová kina výhoda. Ve Filmovém OKU divákovi nenabídneme pouze přehrání filmu. Součástí kulturního zážitku je i dramaturgický úvod, diváci si mohou sednout ke stolečku, na sedací vaky, lehnout na plážové lehátko, vypít si u filmu čerstvě čepované pivo a po filmu si s přáteli a dramaturgem popovídat o svých nejenom filmových zážitcích.*

*Chci tím říct, že kino má svou atmosféru a obrazovka monitoru ho jen stěží nahradí. Myslím, že to je i dobrá pozvánka do Filmového OKA… pojďte si to zkusit a poznejte ten rozdíl.*

**A na závěr se nejde nezeptat – na jaký film se letos nejvíc těšíš? A uvidíme ho v OKU?**

*Těch je. Tato filmová sezóna nabídla, a ještě nabídne hodně filmových zážitků. Z těch již odpromítaných jste mohli navštívit filmy Promlčeno, Nejhorší člověk na světě, René – vězeň svobody, Betlémské světlo, Malířka a zloděj, Bod varu, Poslední závod nebo Paříž, 13. obvod. No a napjatě očekávám odezvu na filmy Chinaski: Každej ví kulový, Tři tygři ve filmu: Jackpot, Párty Hárder, Planeta Praha nebo Grand Prix. A samozřejmě se nemůžu dočkat premiéry nejdražšího filmu Jan Žižka.* 


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
