---
date: 2022-07-21
category: blog
tags:
 - Hlídač státu
 - Kraj Vysočina
layout: post
title: Kraj Vysočina jako premiant v transparentním nakládání s veřejnými prostředky
author: redakce
authorId: 
image: posts/2022-07-21-kraj-vysocina-jako-premiant-v-transparentnim-nakladani-s-verejnymi-prostredky.jpg
---

Jihlava, 21. července 2022 - **Analytický nástroj K-Index z dílny protikorupční neziskové organizace Hlídač státu zanalyzoval za rok 2021 přes 800 tisíc smluv v celkové hodnotě více než 3 000 miliard Kč, které státní úřady organizace a instituce uzavřely se soukromými subjekty. A Kraj Vysočina je jediným krajem, který získal v této analýze hodnocení A.**

Hlídač státu pravidelně zveřejňuje výsledky indexu klíčových rizik (K-index), které získává na základě otevřených dat z Registru smluv. Tento softwarový nástroj analyzuje transparentnost úřadů a jejich hospodaření s veřejnými prostředky a slouží tak jako srovnávací nástroj, který má za cíl zlepšovat fungování veřejných institucí. *„Velmi mě těší, že Kraj Vysočina si dlouhodobě drží nejlepší hodnocení a že stejně jako minulý rok získal jako jediný z krajů nejvyšší hodnocení „A“. To znamená, že se snaží být opravdu transparentní a nevykazuje téměř žádné rizikové faktory,“* uvedla Hana Hajnová, náměstkyně hejtmana Kraje Vysočina za Piráty.  

Zásady transparentnosti a otevřenosti jsou základními stavebními kameny pirátské politiky, které se snaží Piráti a Pirátky aplikovat napříč českou politikou. Otevřenost je totiž nejlepší prevencí korupce a plýtvání. Hodnocení úřadů a organizací podle K-Indexu přispívá k transparentnosti nakládání se státními prostředky a slouží jako zpětná vazba pro management státu: datově podložené informace a sestavené žebříčky by měly vést k sebereflexi a nastavení *„best practice“*. K-Index porovnává v celkových i oborových žebříčcích jednotlivé úřady a instituce.

*„Podle komentáře, který máme k dispozici, patří Kraj Vysočina v transparentnosti k 5% nejlépe hodnocených subjektů. Dlouhodobě dobrovolně zveřejňujeme například uzavírané smlouvy pod 50 tisíc korun, ale určitě neplánujeme usnout na vavřínech. Naopak. Vnímáme toto hodnocení jako závazek a motivaci zlepšovat se i do budoucna“* doplnila Hana Hajnová s tím, že od roku 2017, za který bylo hodnocení poprvé zveřejněno, kraj ve vykázaných hodnotách vykazuje progresi.

Více informací o K-indexu a pořadí dalších institucí se dočtete na [https://www.hlidacstatu.cz/kindex](https://www.hlidacstatu.cz/kindex)



---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
