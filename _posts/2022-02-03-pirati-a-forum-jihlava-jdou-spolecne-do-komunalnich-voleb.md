---
date: 2022-02-03
category: blog
tags:
 - Piráti Jihlava
 - komunální volby
layout: post
title: Piráti a Fórum Jihlava jdou společně do komunálních voleb
author: Jiří Svoboda
authorId: jiri.svoboda
image: posts/2022-02-03-pirati-a-forum-jihlava-jdou-spolecne-do-komunalnich-voleb.jpg
---

Jihlava, 3. února 2022 - **Včerejší večerní jednání jihlavských Pirátů a nezávislých osobností přineslo rozhodnutí o vzniku společného projektu pro podzimní komunální volby v Jihlavě.**

PiFo je zkratka volebního projektu, který tvoří jihlavští Piráti a Pirátky a nezávislé osobnosti z Jihlavy, reprezentované Fórem Jihlava. Společnou kandidátku do podzimních komunálních voleb, kterou v on-line hlasování v průběhu března a dubna vybere členská základna, budou tvořit zkušení politici a političky, ale i nastupující generace jihlavských osobností. O pozici lídryně kandidátky se bude ucházet také současná jihlavská primátorka Karolína Koubová.

*„V tomto volebním období došlo v Jihlavě k výrazné změně v politickém směřování města. Piráti se na této změně také podíleli. Koalice Žijeme Jihlavou dosáhla na čtyři mandáty, z toho dva pirátské. Ač má vládnoucí koalice po většinu funkčního období nejtěsnější možnou většinu, byla úspěšná při řešení dlouhodobých výzev, jako je například Horácká multifunkční aréna nebo vrácení vodohospodářské infrastruktury. Spojením s nezávislými osobnostmi chceme dosáhnout udržení stávajícího směru progresivně-liberální jihlavské politiky a jeho dalšího rozvoje,“* říká předseda místního sdružení Jihlavsko Vít Žáček.

*„Fórum Jihlava vzniklo jako politické hnutí zastřešující nezávislé jihlavské osobnosti zajímající se o veřejné dění a takto bychom to chtěli zachovat i do budoucna, tedy umožňovat vstup nezávislých do aktivní politiky města,“* doplňuje radní pro oblast školství, kultury a tělovýchovy a pro oblast sociálních věcí Daniel Škarka.

*„Fórum Jihlava do svého třetího volebního období vstupuje s nepřenositelnými zkušenostmi mladé a neformální skupiny lidí, kteří se museli vypořádat s raketovým úspěchem, rozdíly v očekávání členů a realitou zastupitelů, silnými lobbistickými tlaky některých sólo hráčů, ale i s pozicí nejsilnější strany v křehké koalici,“* zhodnocuje jihlavská primátorka Karolína Koubová.

*„Kromě nastartované změny či prosazení nového projektu je potřeba postarat se i o provoz a udržitelnost do budoucna. Věřím tomu, že spojení s Piráty bude funkční a stabilní, protože jsme se dokázali poučit z vlastních chyb a zkušeností, ale také nacházíme shodu na progresivně–liberálním programu pro rozvoj města. Jihlavu tlačí řada silných témat jako je bydlení či doprava. Čeká nás řada změn v oblasti digitalizace úřadu a veřejné správy, musíme se vypořádat s velkými investicemi a finančním řízením, ale také se vzděláváním. Tohle spojení nezávislých kandidátů a Pirátů je pro mě vidinou moderního přístupu řešení problémů. Máme na co navazovat, protože současná koalice s lecčíms velmi pohnula, ale je třeba nepolevit v úsilí a rozdělanou práci dotáhnout do konce,“* dodává Koubová.

*„Ambicí hnutí Pirátů a Fóra Jihlava je prosazování hodnot, které jsou v zájmu občanů města Jihlava. Zaměříme se na transparentnost veřejné správy a na její digitalizaci. Do rozhodování o rozvoji města zapojíme veřejnost. Cílem hnutí je svobodná, vzdělaná a digitálně propojená společnost. Během léta představíme volební program s cíli a vizemi pro Jihlavu. PiFo zároveň vnímáme jako kampaň a přípravu na další volební období. Pro to současné budeme ctít stávající nastavení koalice a aktuální rozložení zastupitelských klubů,“* přibližuje pirátská zastupitelka Eva Nováková.

S případnými dotazy kontaktujte Víta Žáčka, předsedu Místního sdružení Jihlavsko České pirátské strany (vit.zacek@pirati.cz, 721 008 275), Evu Novákovou, zastupitelku a místopředsedkyni MS Jihlavsko (eva.novakova@pirati.cz, 775 666 988).

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
