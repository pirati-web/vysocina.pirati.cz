---
date: 2022-08-12
category: blog
tags:
 - Tchaj-wan
 - Kraj Vysočina
layout: post
title: Podnikatelská mise z Tchaj-wanu navštívila Vysočinu
author: Jiří Svoboda
authorId: jiri.svoboda
image: posts/2022-08-12-podnikatelska-mise-z-tchaj-wanu-navstivila-vysocinu.jpg
---

Jihlava, 12. srpna 2022, Foto Kraj Vysočina - **Na konci července navštívila Vysočinu delegace tchajwanských podnikatelů, která navázala na návštěvu předsedy Legislativního dvora Tchaj-wanu You Si-kuna v České republice. Cílem setkání bylo především předání obchodních kontaktů mezi zástupci tchajwanských firem a společnostmi z Kraje Vysočina.**

Nabídku setkání mezi tchajwanskými podnikateli a jejich českými kolegy v oborech letectví a obrany využily, za doprovodu náměstkyně hejtmana pro oblast regionálního rozvoje Hany Hajnové, zástupci firem První brněnská strojírna Velká Bíteš, JIHLAVAN a OPTOKON. *„Spolupráce s Tchaj-wanem budí mezinárodní pozornost a otevírá zajímavé ekonomické příležitosti. Přímé investice z Tchaj-wanu v České republice podle CzechInvestu vytvořily už přes 24 tisíc pracovních míst,“* říká Hana Hajnová.

*„Kraj Vysočina spolupracuje s tchajwanskou stranou od roku 2010, a to především v oblasti digitalizace a kybernetické bezpečnosti zdravotnictví, posílení elektronických služeb v turistickém ruchu nebo řízení energií. Od roku 2015 společně pořádáme znalostní cesty krajských středoškoláků a jejich učitelů zaměřené například na elektromobilitu, autonomní dopravu, kybernetickou bezpečnost nebo úspory energií. Aktivity v oblasti podnikatelského sektoru jsou tak logickým pokračováním této dlouhodobé spolupráce,“* doplňuje pirátská náměstkyně hejtmana Hana Hajnová.

V červnu byl na oficiální návštěvě Kraje Vysočina také pan Liang-Ruey Ke, nejvyšší představitel Tchaj-wanu v České republice. Jednalo se o reakci na návštěvu ostrova ze strany Jana Břížďaly, radního Kraje Vysočina. Ten přijal pozvání tchajwanské strany a vystoupil na konferenci Smart City Mayors‘ Summit. *„Pan Liang-Ruey Ke navštívil se svým doprovodem kromě jihlavského gymnázia také Vysokou školu polytechnickou Jihlava. Spolupráci s Tchaj-wanem bychom chtěli více posunout také do roviny nabídky studijních pobytů pro středoškoláky a vysokoškoláky,“* uvedl krajský radní Jan Břížďala. 

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
