---
date: 2022-10-04
category: blog
tags:
 - eGovernment 2022
 - Kraj Vysočina
layout: post
title: Břížďala - Zaměříme se na rozvoj eGovernmentu
author: Jiří Svoboda
authorId: jiri.svoboda
image: posts/2022-10-04-brizdala-zamerime-se-na-rozvoj-egovernmentu.jpg
---

Jihlava, 4. října 2022, Foto: Kraj Vysočina - **Sdílení informací a dokumentů mezi všemi účastníky průběhu výstavby, jasná kontrola veřejných stavebních zakázek, digitální otevřený úřad, dokumentace žáků v elektronické podobě. To je jen malý výčet služeb, které pokryje projekt eGovernment 2022, jehož záměr dnes schválila Rada Kraje Vysočina.**

Rada Kraje Vysočina dnes schválila podání žádosti projektu eGovernment 2022 do výzvy Integrovaného regionálního operačního programu (IROP). V případě úspěšného přijetí žádosti tak budou v letech 2022-2027 realizovány IT projekty, které pomohou rozvíjet elektronickou veřejnou správu v Kraji Vysočina. *„Považujeme za důležité realizovat projekty zaměřené na digitalizaci služeb, rozvoj e-governmentu a práci s otevřenými daty, která mají být dostupná široké veřejnosti,“* doplňuje radní pro školství, informatiku a komunikační technologie Jan Břížďala (Piráti).

Mezi tyto projekty patří například pořízení programu pro digitalizaci dat žáků se speciálními vzdělávacími potřebami, nahrazení papírové podoby stavebního deníku elektronickou verzí, volný přístup ke krajským datům nebo sdílené prostředí pro správu stavebních projektů (BIM). Zásadní změnou projde také krajské softwarové vybavení, a to především personální a mzdový systém. Nedílnou součástí projektu je taktéž pořízení hardwaru, tedy například serverů a datových uložišť.

Odhadovaná cena projektu eGovernment 2022 činí 50 milionů korun, přičemž kraj plánuje využít dotaci z IROP.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
