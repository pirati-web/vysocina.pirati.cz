---
date: 2022-07-29
category: blog
tags:
 - víceletá gymnázia
 - Kraj Vysočina
layout: post
title: Jan Břížďala – Víceletá gymnázia mají na Vysočině své pevné místo
author: redakce
authorId: 
image: posts/2022-07-29-jan-brizdala-viceleta-gymnazia-maji-na-vysocine-sve-pevne-misto.jpg
---

Jihlava, 29. července 2022, Foto: Kraj Vysočina - **V reakci na nedávné vyjádření ministra školství Vladimíra Balaše o fungování víceletých gymnázií v Česku, ujišťuje radní Kraje Vysočina pro oblast školství Jan Břížďala, že kraj v žádném případě neplánuje rušit ani redukovat kapacity na 8 a 6letých gymnáziích.** 

*„Na víceletá gymnázia odchází v našem regionu přibližně 10 % žáků, tedy v průměru 2 až 3 žáci z příslušného ročníku, což je velmi nízké číslo a na kvalitu výuky i motivovanost žáků na druhém stupni základních škol nemá nijak zásadní vliv,“* říká Jan Břížďala. Sami ředitelé potvrzují, že pro nadané žáky je to vhodná vzdělávací cesta, širší nabídku vzdělávání navíc oceňují i představitelé jednotlivých měst.

V Kraji Vysočina studovalo v tomto školním roce 3 155 žáků na 8letých gymnáziích, 299 žáků na 6letých a 2 352 na 4letých gymnáziích, dalších 139 žáků navštěvovalo 4letá gymnázia se sportovní přípravou. Osmiletá gymnázia jsou na 14 školách, z toho kraj zřizuje 11 z nich. Zřizovatelem dalších dvou je církev (Biskupské gymnázium Žďár nad Sázavou, Katolické gymnázium Třebíč) a jedno osmileté gymnázium je soukromé (AD FONTES Jihlava). Jihlavské soukromé gymnázium je jediné výhradně osmileté gymnázium na Vysočině.

Šestiletá gymnázia fungují v Jihlavě, Pacově a Moravských Budějovicích. Pacovské gymnázium je zřizováno městem a je výhradně šestileté. *„Gymnázium v Moravských Budějovicích, jehož zřizovatelem je Kraj Vysočina, nabízí čtyřleté i šestileté studium, avšak šestileté se nedaří dlouhodobě kvůli nízkému zájmu otevřít,“* popisuje situaci v části kraje radní Břížďala a zároveň dodává: *„Víceletá gymnázia mají na Vysočině své pevné místo ve vzdělávací soustavě a dle mého názoru by bylo chybou uvažovat o jejich rušení nebo omezování. Je nutné si uvědomit, že v České republice v současné době neexistuje jiná široce dostupná vzdělávací alternativa pro nadané a motivované děti.“*

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
