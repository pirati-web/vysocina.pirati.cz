---
date: 2022-01-07
category: blog
tags:
 - INTERREG
 - Fond malých projektů
layout: post
title: Poslední možnost pro malé projekty v tomto období
author: Redakce
authorId: 
image: posts/2022-01-07-posledni-moznost-pro-male-projekty.jpg
---

Jihlava, 7. ledna 2022 - **V příhraničních oblastech Rakouska a České republiky sehrávají významnou roli přeshraniční programy, které zde mají dlouholetou tradici. Jedním z nich je určitě Fond malých projektů Rakousko – Česká republika (FMP), který podpořil stovky přeshraničních akcí – kulturní a historické slavnosti, konference, exkurze, školní výměny, sportovní utkání, setkávání zájmových spolků a podobně. Do tohoto fondu patří celé území Kraje Vysočina, Jihočeského a Jihomoravského kraje a velká část zemí Horní a Dolní Rakousko.**

Nyní se blíží konec programového období a ve FMP je vyhlášena poslední výzva. **Předkládat malé projekty je možné do 31. 1. 2022, 14:00 hod.** Pro všechny zájemce je připraven seminář, který je seznámí s obecnými informacemi, přiblíží možné aktivity, nastíní harmonogram a termíny, ale také představí, jak vyplnit projektovou žádost a připravit potřebné přílohy. **Seminář se koná v úterý 11. ledna od 10 do 12 hodin v Jihlavě.**

*„Fond je ideálním nástrojem pro financování malých akcí typu people-to-people, tedy pro setkávání lidí. Sama jsem se účastnila některých akcí a byla na nich vždy přátelská atmosféra a to je to, co lidi sbližuje. Chtěla bych poděkovat všem, kteří realizací těchto akcí přispěli k prohloubení dobrých sousedských vztahů a zlepšení životních podmínek v česko-rakouském pohraničí a popřát úspěch těm, kteří se ještě rozhodnou využít poslední výzvu pro svůj projekt,“* uvedla Hana Hajnová, náměstkyně hejtmana pro oblast regionálního rozvoje.

FMP je realizován v rámci Programu INTERREG V-A Rakousko-Česká republika a umožňuje realizovat projekty menšího rozsahu s výší podpory z EU 85 %, minimální dotace je 3 000 EUR, maximální 20 000 EUR. Z fondu je možné žádat na neinvestiční akce. Projekty nevyžadují náročnou přípravu, mají jednodušší administrativu a často jsou využívány institucemi, které dosud nemají zkušenosti s evropskými projekty.  Typickými žadateli jsou města a obce (a jimi zřizované a zakládané organizace), školy a vzdělávací zařízení, zájmové spolky, neziskové organizace apod., kteří nejčastěji realizují projekty v oblasti kultury, sportu, cestovního ruchu, osvěty nebo školství.

V současné době probíhá intenzivní příprava FMP pro nové programovací období v rámci programu INTERREG VI-A Rakousko – Česká republika.

Správcem FMP pro Vysočinu je Sdružení obcí Vysočiny se sídlem v Jihlavě. Více informací včetně kontaktů naleznete na [https://www.obcevysociny.cz/fond-malych-projektu-fmp/](https://www.obcevysociny.cz/fond-malych-projektu-fmp/)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
