---
date: 2022-04-01
category: blog
tags:
 - Piráti Mikroregion Telčsko
 - Společně pro Telč
layout: post
title: Společně pro Telč povede do komunálních voleb Jiří Pykal
author: Jiří Svoboda
authorId: jiri.svoboda
image: posts/2022-04-01-spolecne-pro-telc-povede-do-komunalnich-voleb-jiri-pykal.jpg
---

Telč, 1. dubna 2022 – **V primárních volbách společné kandidátky Pirátů a Zelených v Telči byl hned v prvním kole zvolen Jiří Pykal. Zastupitel a manažer Biofarmy Sasov se tak stává lídrem koaličního sdružení „Společně pro Telč – Piráti a Zelení“ pro letošní podzimní komunální volby.**

Díky většinové podpoře hlasujících se stal lídrem kandidátky Jiří Pykal (Zelení), který je zastupitelem za koalici Společně pro Telč - Piráti a Zelení již od roku 2014. V Telči vede komisi rady města pro památky a územní rozvoj a je také členem komise pro životní prostředí. Předsedá dozorčí radě městské společnosti Statek Telč a působí i v dozorčí radě OHR Services s.r.o., zabývající se oběhovým hospodařením v Telči a dalších obcích v regionu. Dlouholetý člen Zelených spolupořádá každoročně jako dobrovolník Spolku Javořice akce Kolečka v Lipkách, Kosení rašelinné loučky na Mrzatci či festival dokumentárních filmů Jeden svět Pelhřimov.

*„V prvním období jsme získali 2 mandáty, ve druhém již 5 a líbilo by se mi, kdybychom na podzim měli výsledek ještě lepší. Vážím si toho, že všichni zastupitelé za naši koalici fungujeme jako tým a společný postoj utváříme diskusí a pomocí argumentů. Věřím, že budeme v tomto způsobu práce pokračovat a nadále ho rozvíjet,“* říká Jiří Pykal.

*„Chtěl bych v novém období velmi pečlivě zvažovat jaké priority budou nejdůležitější pro kvalitu života v Telči. To, bez čeho se obejdeme by mělo počkat, byť by to bylo velmi populární a naopak bydlení, služby, školství, pracovní příležitosti, pomoc lidem v nouzi, společenský a spolkový život ve městě a hodnoty historického města i životního prostředí bude třeba zachovávat a posilovat. Rád bych se zaměřil i na zvýšení našeho koaličního potenciálu - dosud jsme působili jako konstruktivní opozice, ale efektivnější by bylo moci prosazovat náš program také přímo v radě města,“* dodává Pykal.

Na konci března byla stvrzena koaliční spolupráce Pirátů a Zelených také podpisem koaliční smlouvy. Smlouvu o koalici pro volby do Zastupitelstva města Telče v roce 2022 schválila Základní organizace Strany zelených v Telči a místní sdružení Piráti Mikroregionu Telčsko. 23. března ji podepsal předseda telčských Zelených Lukáš Polák a poslední březnový den ji svým podpisem stvrdil i předseda krajského sdružení Pirátů na Vysočině Jan Pošvář.

*„Naše spolupráce se Zelenými v Telči je již léty prověřená. Vstupujeme s naším koaličním projektem Společně pro Telč – Piráti a Zelení již do třetích voleb a stále máme spoustu nápadů a řešení, které bychom ve městě chtěli realizovat,“* uvádí předsedkyně místního pirátského sdružení Hana Hajnová.

*„I když se nám v tomto období nepodařilo vyjednat místo ve vedení města, jsem ráda, že se nám v uplynulých čtyřech letech podařilo prosadit několik klíčových bodů z našeho programu, například videopřenosy z jednání zastupitelstva, zřízení městské policie či naposledy zahájení procesu změny územního plánu, aby místo památné aleje vznikla vhodnější plocha pro výstavbu. Teď nás čeká práce na sestavení kompletní kandidátky a přípravě volební kampaně,“* doplnila Hajnová.    

**Volba dalších míst za Pirátskou stranu proběhne v neděli 10. dubna od 17 hodin v Pivovaru Trojan Telč, kde bude místní sdružení volit 2. - 4. místo kandidátky.**

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
