---
date: 2022-10-20
category: blog
tags:
 - Piráti Pelhřimov
 - Zastupitelstvo města
layout: post
title: Pelhřimovští Piráti zasednou v radě města. Chtějí se zaměřit na rozvoj IT a digitalizace
author: Jiří Svoboda
authorId: jiri.svoboda
image: posts/2022-10-20-pelhrimovsti-pirati-zasednou-v-rade-mesta.jpg
---

Jihlava, 20. října 2022 - **Zastupitelé na středečním ustavujícím zasedání Zastupitelstva města Pelhřimov rozhodli o složení nové městské rady. Na správě města se tak kromě politiků z ODS, KDU-ČSL a TOP09 bude podílet i Česká pirátská strana. Novou radní města se stala Mgr. Iva Babincová (Piráti).**

Ve středu 19. října proběhlo 1. ustavující zasedání Zastupitelstva města Pelhřimov, na kterém bylo zvoleno vedení města. Součástí vládnoucí koalice se stali také pelhřimovští Piráti, kteří mají v sedmičlenné městské radě jedno místo. Neuvolněnou radní byla zvolena čtyřicetiletá učitelka českého jazyka a hudební výchovy na pelhřimovském gymnáziu a psychoterapeutka Mgr. Iva Babincová.

Cílem povolebních vyjednávání s ostatními stranami bylo vybudovat stabilní funkční koalici, která bude mít po celé volební období dostatečnou sílu na prosazování programových bodů. *„V posledních čtyřech letech jsme bedlivě sledovali práci dominantních koaličních stran (ODS, KDU-ČSL a TOP 09) a neměli jsme mnoho výhrad. Jejich programové priority se ve velké míře shodují s těmi pirátskými, a proto jsme byli potěšeni tím, že nás tyto strany vyzvaly ke spolupráci. Přestože náš jediný získaný mandát nebyl pro vytvoření koalice rozhodující, nabídli nám místo neuvolněné radní, což jsme vnímali jako velmi velkorysou nabídku. Naším požadavkem pro vstup do koalice bylo vytvoření nové komise pro IT a digitalizaci. Této žádosti bylo vyhověno,“* říká čerstvě zvolená radní města Pelhřimov Iva Babincová.

Hlavními prioritami v komunálních volbách bylo pokračování v dlouhodobé vizi rozvoje města Pelhřimova, zefektivnění hospodaření a fungování města, podpora nejvýznamnějších investičních akcí (venkovní koupaliště a rekonstrukce bazénu, revitalizace veřejných prostor aj.), efektivní využití obnovitelných zdrojů energie atd. *„Na těchto bodech jsme se shodovali s ostatními koaličními stranami. Novinkou pro ně byla oblast digitalizace. Proto je v koaliční smlouvě programový bod s názvem „Zřízení nové komise pro informační technologie“. Předsedou této komise bude pan Pavel Knežik,“* doplňuje Babincová.

Kromě Komise pro informační technologie by pelhřimovští Piráti rádi vedli také Komisi pro školství a Komisi regenerace MPR. *„Mám zájem předsedat Komisi pro školství. Jsem pedagožkou, vyučuji na pelhřimovském gymnáziu a aktivně se zajímám o současný stav školství ve městě,“* dodává Iva Babincová. O konkrétním složení městských výborů a komisí budou zastupitelé rozhodovat na dalším jednání zastupitelstva města.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
