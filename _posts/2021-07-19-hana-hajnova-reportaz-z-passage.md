---
date: 2021-07-19
category: blog
tags:
 - výstava
 - Telč
layout: post
title: Hana Hajnová – reportáž z PASSAGE
author: Hana Hajnová
authorId: hana.hajnova
image: posts/2021-07-19-hana-hajnova-reportaz-z-passage.png
---

Telč, 19. července 2021 - **PASSAGE = pasáž, průchod, přechod nebo také přechodný pobyt na nějakém místě**

A také originální výstava v městské galerii Hasičský dům Telč, kterou jsem měla tu čest v sobotu 17. července v Telči uvést. Je součástí již 27. ročníku česko-francouzské hudební akademie (od letoška už mezinárodní Music Academy Telč) a jeden z konkrétních projektů spolupráce Kraje Vysočina s francouzským regionem Grand Est. V rámci této spolupráce přijeli na rezidenční tvůrčí pobyt dva umělci z Remeše – Thomas Venet a Jean-Baptiste Blocquaux. Výstavu s názvem Passage připravovali dva týdny přímo v galerii, která se jim stala ateliérem a návštěvníci tak měli jedinečnou možnost vidět, jak jednotlivá díla vznikají. 

Thomas Venet tvoří hlavně černobílé abstraktní malby, do kterých se tentokrát rozhodl zakomponovat i červené akcenty. Jean-Baptiste Blocquaux zvolil při tvorbě techniku kreslení uhlem s netradičním použitím laku na vlasy. Jeho obrazy jsou inspirovány lidským tělem, které se často prolíná se světem hmyzu. Na výstavě můžete vidět také několik obrazů, které si s sebou nesou i kousek Telče – umělci položili před galerii velké plátno na zem, po kterém nechali chodit návštěvníky i místní občany. Toto plátno poté rozstříhali na čtyři části a ty dotvořili do jednotlivých obrazů. 

![Hana Hajnová – reportáž z PASSAGE](https://a.pirati.cz/vysocina/img/posts/2021-07-19-hana-hajnova-reportaz-z-passage-i.png)

Rezidenci na Vysočině inicioval a také ji programově vedl umělec a grafik Jan Vičar, který žije v Řásné u Telče a který má k Francii velmi blízko díky rezidenčnímu pobytu, na který ho vyslal Kraj Vysočina v roce 2015. Organizačně celou akci podpořila také Oblastní galerie Vysočiny v Jihlavě.

A i počet přítomných návštěvníků slavnostní dernisáže této výstavy vypovídal o tom, že Telč je nejenom městem umělcům zaslíbeným, ale hlavně, že kultura stále žije a lidé baží po troše té potravy pro duši. Ještě jednou děkuji všem za skvělou přípravu a spolupráci a už se moc těším na příští ročník.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
