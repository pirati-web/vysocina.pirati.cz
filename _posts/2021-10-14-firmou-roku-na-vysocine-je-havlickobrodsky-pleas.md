---
date: 2021-10-14
category: blog
tags:
 - Firma roku
 - Kraj Vysočina
layout: post
title: Firmou roku na Vysočině je havlíčkobrodský Pleas a živnostníkem srdcař Bróňa
author: Hana Hajnová
authorId: hana.hajnova
image: posts/2021-10-14-firmou-roku-na-vysocine-je-havlickobrodsky-pleas.jpg
---

Jihlava, 14. října 2021 - **Když jsem před týdnem zahajovala krajské kolo soutěže Firma roku a Živnostník roku, vypůjčila jsem si k tomu citát od Henryho Forda – *„na světě je víc lidí, kteří to vzdají, než těch, kteří ztroskotají“.* Až symbolicky to ilustrují uplynulé dva roky, kdy právě oblast podnikání zažila situaci dosud nevídanou. Proto bych ještě jednou ráda vyjádřila velký respekt a poděkování všem podnikatelům, kteří to nevzdali a i nadále vkládají svou energii a čas do vymýšlení nových nápadů, produktů a cest, jak své firmy dále rozvíjet. Protože když se rozvíjí podnikání a podnikatelé, rozvíjí se celý kraj.**

Vítězství jsem proto přála všem přítomným, i když je to soutěž a vyhrát může jen jeden. A kdo si nakonec odnesl hlavní ceny a bude Kraj Vysočina reprezentovat v národním kole? Chvilka napětí a vězte, že Živnostníkem roku v Kraji Vysočina se stal Bronislav Sobotka, který svou prezentací strhl nejen odbornou porotu, ale i všechny přítomné a zaslouženě si k tomu odnesl i titul Srdcaře roku. Pokud se vám stále nedaří naučit se anglicky nebo se v angličtině chcete zlepšit, Bróňa je jasná volba (www.brona.cz).

A firmou roku je Pleas s r.o., společnost z Havlíčkova Brodu, kterou netřeba dlouze představovat, protože její historie sahá až do 19. století, pod značkou Pleas funguje od roku 1939. A tak trochu symbolicky naplňuje v úvodu zmíněné poselství Henryho Forda, protože podnikání zrovna v textilním průmyslu je velká výzva.

Gratuluji oběma oceněným a už se moc těším na národní kolo soutěže, protože musím tak trochu neskromně říci, že letos má Kraj Vysočina v soutěži opravdu horká želízka v ohni. Držím palce!


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
