--
date: 2021-07-05
category: blog
tags:
 - krajské zastupitelstvo
 - dar
layout: post
title: Krajské zastupitelstvo schválilo dar 10 milionů korun na pomoc Jihomoravskému kraji
author: Jiří Svoboda
authorId: jiri.svoboda
image: posts/2021-07-05-krajske-zastupitelstvo-schvalilo-dar.png
---

Jihlava, 5. července 2021 - **V pondělí 5. července se sešlo Zastupitelstvo Kraje Vysočina, aby rozhodlo o schválení finanční pomoci ve výši 10 milionů korun na pomoc tornádem zasaženým obcím v Jihomoravském kraji. Krátce po deváté hodině dopolední byl tento návrh všemi přítomnými členy Zastupitelstva Kraje Vysočina jednomyslně schválen. Kraj Vysočina je nadále připraven finančně i materiálně pomoci, pokud o to bude požádán.**

Jak jsme vás již v předešlých dnech informovali, hejtman Kraje Vysočina Vítězslav Schrek svolal na dnešní pondělní dopoledne mimořádné jednání krajského zastupitelstva, které mělo posvětit poskytnutí finančního daru Jihomoravskému kraji na likvidaci škod ve výši 10 milionů korun. Všech 36 přítomných zastupitelů finanční pomoc schválilo.

*„Devět zastupitelů bylo z dnešního jednání omluveno, ale i oni deklarovali svoji podporu tomuto záměru. Nadále také platí vysočinská nabídka technické i materiální pomoci, pokud by ji Jihomoravský kraj chtěl využít,“* řekla po jednání krajského zastupitelstva náměstkyně hejtmana Hana Hajnová.

*„Chci poděkovat radě a zastupitelstvu za rychlou reakci. Jsem ráda, že jsme se tady sešli v takto hojném počtu a říci, že za nás tu pomoc všichni podporujeme. Já jsem v té postižené oblasti byla již minulé pondělí a obdivuji to sepětí nejenom místních, ale i všech jak zasahujících jednotek, tak dobrovolníků, kteří se podíleli a budou podílet na likvidaci škod. Díky všem,“* dodala předsedkyně pirátského zastupitelského klubu Blanka Lednická.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
