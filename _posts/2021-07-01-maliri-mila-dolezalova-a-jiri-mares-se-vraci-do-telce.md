---
date: 2021-07-01
category: blog
tags:
 - Ženy Vysočiny
 - Telč
layout: post
title: Malíři Míla Doleželová a Jiří Mareš se vrací do Telče!
author: 
authorId: 
image: posts/2021-07-01-maliri-mila-dolezalova-a-jiri-mares-se-vraci-do-telce.png
---

Telč, 29. června 2021 - **Po složité cestě, a až téměř po třiceti letech od úmrtí významné telčské malířky Míly Doleželové, se většina jejích děl, a také děl jejího muže, rovněž akademického malíře, Jiřího Mareše, vrací zpět do Telče. Dohodli se na tom zástupci České dominikánské provincie a Univerzitního centra Masarykovy univerzity, kteří společně s městem Telč a Krajem Vysočina připravili první malou letní expozici vybranou z obrazů z pozůstalosti obou malířů, nyní Masarykově univerzitě do Telče dlouhodobě zapůjčených. Vernisáž výstavy proběhne 1. července od 16 hodin v knihovně Univerzitního centra v Telči.**

Akademickou malířku Mílu Doleželovou, která prožila značnou část života v Telči, kde i zemřela, není milovníkům umění jistě třeba představovat. Její dílo sestávající jednak z fresek (např. lékárna v Jihlavě), a také z nesčetného množství olejomaleb a grafik, je opravdu monumentální. I když pro širší veřejnost možná trochu zapomenuté. Dodejme, že nespravedlivě. Většina z nás jistě zná její ilustrace k Příběhům dávné Indie či k romským pohádkám, které vyšly pod názvem Zpívající housle. 

Na čtvrteční vernisáži potkáte i naši telčskou zastupitelku a náměstkyni hejtmana Kraje Vysočina Hanu Hajnovou. *„Je mi ctí a zároveň mám velkou radost, že se podařilo dílo Míly Doleželové dostat do Telče, protože její obrazy visí od New Yorku po Paříž, ale na domácí půdě se jí podobného uznání zatím bohužel nedostalo. To byl i jeden z důvodů, proč jsem se aktivně zapojila do příprav letošní výstavy a společně s týmem kolem pana Makovce vymýšlím další aktivity, které by mohli její život a dílo připomenout v příštím roce, kdy si připomeneme 100 let od jejího narození,“* říká Hana Hajnová. Míla Doleželová je také jednou z Žen Vysočiny – projektu, za kterým Hanka stojí a jehož cílem je dostat více žen do veřejného prostoru. Díky tomuto projektu si bude moci každý z návštěvníků odnést na památku originální letáček s Míliným medailonkem od Aleny Kastnerové a autorskou ilustrací od Julie Opletalové. 

*„Styl paní Míly je originální a nepřehlédnutelný. Tak jako byla i její osobnost a její životní příběh. V příštím roce si připomeneme 100 let od jejího narození, ale již teď tu máme první dárek a dobrou zprávu,“ říká ředitel Univerzitního centra Jaroslav Makovec, „podařilo se nám domluvit s Dominikánskou provincií na dlouhodobém uložení obrazů z pozůstalosti Míly Doleželové a jejího manžela akademického malíře Jiřího Mareše v prostorách Univerzitního centra,“* dodává.  

Jedná se o opravdu úctyhodnou sbírku, která se tak po téměř třiceti letech vrací zpět do Telče. Masarykova univerzita má v Telči v plánu nejen poskytnout obrazům lepší depozitní podmínky, ale také je formou stálé expozice více ukázat veřejnosti, a spolu s nimi lépe představit i jejich autory. To, aby jejich obrazy žily dál, je koneckonců to, co si paní Míla přála. První malá letní výstava bude jistě nejlepší pozvánkou na oslavy v příštím roce.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
