---
date: 2022-10-24
category: blog
tags:
 - Piráti Telč
 - Zastupitelstvo města
layout: post
title: Koalice Společně pro Telč - Piráti a Zelení zasedne poprvé ve vedení města Telče. Jiří Pykal byl zvolen místostarostou
author: redakce
authorId: redakce
image: posts/2022-10-24-koalice-spolecne-pro-telc-pirati-a-zeleni-zasedne-poprve-ve-vedeni-mesta-jiri-pykal-byl-zvolen-mistostarostou.jpg
---

Telč, 24. října 2022 - **V podkrovním sále Panského dvora se dnes od 16 hodin uskutečnilo ustavující zastupitelstvo města Telče pro volební období 2022 - 2026. Slib složilo všech dvacet jedna zastupitelů, z nichž nejvíce - šest jich má ODS, po třech zastupitelích pak Společně pro Telč - Piráti a Zelení, KDU-ČSL a Spoluobčané s podporou STAN a po dvou mandátech mají ještě SNK-ED, Čas Změny a KSČM. V této sestavě se v uplynulých týdnech vyjednávalo o nové podobě vedení města. Stejně jako po minulých volbách jsme ctili zásadu, že povolební vyjednávání vede vítěz voleb (nyní ODS).** 

Výsledek vyjednávání stvrdili zastupitelé svým hlasováním, kdy na post starosty zvolili Vladimíra Brtníka, na post místostarostů Jiřího Pykala a Pavla Komína (oba neuvolněni) a radní Jana Marka, Romana Fabeše ml., Romana Fabeše st. a Bohumila Norka.  

Na počátku vyjednávání stál návrh v podobě starosty pro vítěznou ODS, místostarosty pro naše uskupení (ve volbách jsme obdrželi 15,6 % hlasů, což byl druhý nejlepší výsledek) a dále zastoupení všech ostatních stran (vyjma KSČM) v radě města. V průběhu vyjednávání se ale situace kolem postu místostarosty zkomplikovala a na stůl se dostal kompromisní návrh dvou neuvolněných místostarostů. *“Od začátku deklarujeme, že nám jde hlavně o plnění programu a práci pro město, nikoli osobní ambice, protože nás nečeká lehká doba. I proto jsme se s kolegy dohodli, že nebudeme trvat na postu uvolněného místostarosty, ale pokud varianta dvou neuvolněných místostarostů otevře cestu k zamýšlené široké koalici, budeme ji akceptovat a svého původního požadavku se vzdáme ve prospěch společné dohody,”* uvedl k povolebnímu jednání lídr uskupení Společně pro Telč - Piráti a Zelení Jiří Pykal. 

Díky tomuto přístupu se nakonec podařilo dohodu realizovat. Telč tak čeká premiéra v podobě fungování dvou místostarostů, kteří nebudou pro výkon své funkce uvolněni, aby nedocházelo k nadměrnému zatížení městského rozpočtu. *“S panem starostou už jsme předběžně diskutovali rozdělení kompetencí tak, abychom začali fungovat co nejdříve. Já bych se rád věnoval energetice, územnímu plánování a životnímu prostředí a zeleni, nicméně konkrétní podobu budeme ještě upřesňovat,”* doplnil Pykal.

*“Jsem ráda, že se díky našemu konstruktivnímu povolebnímu jednání podařilo najít širokou shodu a budeme v Telči společně na jedné lodi. Přeji novému vedení města hlavně hodně sil, aby překonali všechny krize současné i budoucí s nadhledem a maximálním možným konsensem. A našemu místostarostovi Jirkovi Pykalovi blahopřeji a těším se na spolupráci i z krajské úrovně,”* dodala Hana Hajnová, náměstkyně hejtmana Kraje Vysočina za Piráty, která je rovněž opět zvolenou zastupitelkou města Telče.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
