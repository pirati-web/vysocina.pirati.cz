---
date: 2022-04-25
category: blog
tags:
 - Vysočina v pohybu
 - sport
layout: post
title: Vysočina v pohybu. Užijte si týden sportu zdarma
author: Jiří Svoboda
authorId: jiri.svoboda
image: posts/2022-04-25-vysocina-v-pohybu-uzijte-si-tyden-sportu-zdarma.jpg
---

Jihlava, 25. dubna 2022, Foto: Kraj Vysočina - **Od pondělí 25. dubna do neděle 1. května probíhá akce Vysočina v pohybu, jejímž cílem je oslovení a přilákání veřejnosti k aktivnímu trávení volného času. V rámci týdne sportu zdarma si návštěvníci mohou zacvičit v posilovnách, vyzkoušet lezecké stěny, badminton, lukostřelbu nebo program s trenéry zdarma.**

Akce Vysočina v pohybu, na které spolupracují Kraj Vysočina a majitelé či provozovatelé sportovišť, má za cíl umožnit lidem pohodlný přístup ke sportu a vzbudit v nich chuť dělat něco pro sebe a své zdraví. *„Naším cílem je udělat sport dostupný pro všechny občany kraje. Touto kampaní chceme zpropagovat pohybové aktivity a motivovat lidi k návratu ke sportu i v postcovidové době,“* říká radní Kraje Vysočina pro školství, mládež, sport a ICT Jan Břížďala.

Na více než šedesáti sportovištích napříč Krajem Vysočina si budete moci vyzkoušet tenis, badminton, squash, plavání, bruslení, fitness, sálová cvičení, posilovnu, stolní tenis s trenérem, lezeckou stěnu, volejbal, basketbal, beachvolejbal, lukostřelbu, spinning, judo, bosu, kruhové tréningy, zumbu, cvičení pro děti, tanec nebo cvičení s fyzioterapeutem.

*„Škála sportovišť je opravdu různorodá a mě samotnou to zlákalo dojít si jich hned několik vyzkoušet. Dneska od čtyř hodin vyrážím do Sportovní haly ZŠ Hradecká v Telči, kde bych si ráda připomněla, jak se drží badmintonová raketa a ráda bych v týdnu stihla jednu z tanečních openclass v Jihlavě,“* doplňuje náměstkyně hejtmana pro regionální rozvoj Hana Hajnová.

**Všechny informace o týdnu sportu na Vysočině zdarma včetně přehledu zapojených sportovišť najdete na [https://www.vysocinavpohybu.cz/](https://www.vysocinavpohybu.cz/)**

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
