---
date: 2022-03-27
category: blog
tags:
 - Tchaj-wan
 - Kraj Vysočina
layout: post
title: Jan Břížďala - Partnerství s Tchaj-wanem využíváme při kybernetickém zabezpečení nemocnic 
author: Jiří Svoboda
authorId: jiri.svoboda
image: posts/2022-03-27-jan-brizdala-partnerstvi-s-tchaj-wanem-vyuzivame-pri-kybernetickem-zabezpeceni-nemocnic.jpg
---

Jihlava, 27. března 2022 - **V minulém týdnu navštívil radní Kraje Vysočina pro školství a ICT Jan Břížďala (Piráti) mezinárodní konferenci Smart City Summit & Expo 2022, která se konala v tchajwanské metropoli Taipei. O tom, jak tento summit probíhal, co pro Vysočinu účast znamená či jaké konkrétní projekty jsou ve spolupráci s Tchaj-wanem realizovány jsme si Honzou podívali v dnešním rozhovoru.**

**V minulém týdnu jsi se účastnil mezinárodní konference Smart City Summit & Expo 2022 v Taipei. Popiš nám prosím zaměření a poslání této konference?**

*Tato akce má několik částí, od prezentací představitelů samospráv o řešených projektech (Mayors‘ Summit) po klasické veletržní přehlídky moderních technologií. V rámci Mayors‘ Summit jsem měl jak příspěvek za Kraj Vysočina, tak jsem se v rámci něj účastnil panelové diskuze s místostarostkou Taipei.*

**Mezi třicítkou vybraných osob z celého světa jsi reprezentoval nejenom Vysočinu, ale i Českou republiku. Prozradíš nám, proč si organizátoři vybrali právě tebe?**

*Kraj Vysočina má dlouhodobou spolupráci s organizacemi a instituty na Tchaj-wanu. Aktuálně s nimi řešíme několik projektů se zaměřením na IT a kyberbezpečnost. Jako gesční radní pro oblast IT jsem rád přijal nabídku účasti na této akci.*

**Co jsi na konferenci prezentoval?**

*Kromě obecného popisu IT infrastruktury kraje jsem představil i vlastní práci našich ajťáků – rezervační systém objednávání pacientů na testování COVID-19, rezervační systém krajského centra pomoci Ukrajině. Z hlediska strategických záměrů nešlo nezmínit projekt digitálních technických map, nástroje elektronického zdravotnictví eHealth či implementaci metody BIM ve stavebnictví.*

**Má konference nějaké konkrétní výstupy?**

*Výstupem konference je vzájemná výměna zkušenosti a navázání kontaktů. Osobně jsem si přivezl přibližně dvacítku vizitek na protějšky, s kterými budeme moci řešit další projekty a já jim mohu zprostředkovat kontakt na partnery z kraje.*

**Dojde na základě tvé návštěvy k propojení Kraje Vysočina a Tchaj-wanu, třeba v oblastech Smart City, IoT nebo informačních technologií?**

*Některé projekty realizujeme nezávisle na Tchaj-wanu. Velké know-how, které od nich aktuálně čerpáme a plánujeme v tom pro následující období pokračovat, je založené na kybernetickém zabezpečení nemocnic.* 

**Měl jsi možnost kromě summitu poznat aspoň trochu také Tchai-wan, místní kulturu nebo třeba místní gastronomii?**

*Režim návštěvy byl velmi striktní a limitován opatřeními proti šíření COVID-19. Neměli jsme volný pohyb ani po hotelu, natož po městě. Koordinovaně nám zajistili jeden večer návštěvu mrakodrapu „101“, okružní jízdu po městě a ukázku místních tanců, lukostřelby a písemnictví. K jídlu často byla rýže s různě ochuceným masem a ovoce.*

**V minulém týdnu se v médiích objevila zpráva, že Tchaj-wan zasáhlo zemětřesení. Zažil jsi na vlastní kůži otřesy? Jak jsi se cítil?**

*Ano, bylo to přibližně v 1:58 místního času. Vzbudil jsem se a netušil jsem, co se děje. Oblast je známá častými zemětřeseními a tajfuny. Netušil jsem, že zemětřesení zažiju na vlastní kůži. Byl to velmi nepříjemný pocit, na mobilu se mi objevila i varovná notifikace. Celé to trvalo několik desítek sekund a postupně to doznívalo.*

**Dvě otázky na závěr… jaké si z Tchaj-wanu odvážíš pocity a chceš se na Tchaj-wan vrátit, třeba jen jako turista?**

*Tchaj-wan ve mně zanechal největší pocity z hlediska odlišné kultury a fungování společnosti. Určitě se tam budu chtít v budoucnu opět vrátit, abych si mohl někdy prohlédnout i město a okolí a nepohyboval se jen po striktně vytyčené trase mezi hotelem a summitem.* :-) 

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
