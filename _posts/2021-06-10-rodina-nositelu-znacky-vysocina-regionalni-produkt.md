---
date: 2021-06-10
category: blog
tags:
 - Vysočina regionální produkt
layout: post
title: Rodina nositelů značky Vysočina regionální produkt se rozrostla o šest nových výrobků
author: Jiří Svoboda
authorId: jiri.svoboda
image: posts/2021-06-10-rodina-nositelu-znacky-vysocina-regionalni-produkt.jpg
---

Jihlava, 10. června 2021 - **Další šestice producentů a výrobců z našeho kraje se může pyšnit označením Vysočina regionální produkt. Mezi oceněnými jsou například pramenitá voda CRYSTALIS ze Stražiště u Pacova, ručně vyráběné inkousty INKEBARA z obce Vladislav na Třebíčsku nebo masné výrobky trvanlivé fermentované z Řeznictví Stejskal z Chotěboře.**

V úterý 8. června proběhlo v sídle Kraje Vysočina slavnostní předání certifikátů šestici nových producentů z Vysočiny, jejichž výrobky tak mohou nyní nést označení Vysočina regionální produkt. Oceňování výrobců se účastnil i hejtman Kraje Vysočina Vítězslav Schrek (ODS + STO) a náměstkyně hejtmana pro oblast regionálního rozvoje Hana Hajnová (Piráti). 

Náměstkyně hejtmana Hana Hajnová představila historii značky Vysočina regionální produkt, a to včetně šesti nových výrobků. *„Pod záštitou ZERA – zemědělské ekologické regionální agentury jsem měla v úterý příležitost nejenom předat certifikáty šesti originálním regionálním produktům, ale musím se přiznat, že jsem neodolala a některé z nich i ochutnala. Značka „VYSOČINA regionální produkt®“ existuje už 14 let a označuje, že výrobky prošly přísným procesem certifikace, který zákazníkovi garantuje jejich skutečný původ na Vysočině. Zároveň je tato značka odrazem poctivé a kvalitní práce, která za jedinečnými výrobky stojí,“* říká Hana Hajnová.

*„Mezi více než pět desítek regionálních produktů v úterý přibyla další šestice certifikovaných výrobků – pramenitá voda CRYSTALIS ze Stražiště, vyzrálé hovězí maso od Vítězslava Škody z Hrotovic, originální keramika Jany Fučíkové z Koněšína, ručně vyráběné inkousty INKEBARA Dušana Prachaře z Vladislavi, masné výrobky z Řeznictví Stejskal v Chotěboři a Milovské perníčky a pralinky od Petry Kovaříkové. A právě dva posledně jmenované produkty jsme nakonec měli možnost i ochutnat. A musím potvrdit, že certifikát VYSOČINA – regionální produkt je v opravdu dobrých rukou,“* doplňuje náměstkyně pro oblast regionálního rozvoje Hana Hajnová.

![Rodina nositelů značky Vysočina regionální produkt se rozrostla o šest nových výrobků](https://a.pirati.cz/vysocina/img/posts/2021-06-10-rodina-nositelu-znacky-vysocina-regionlani-produkt-se-rozrostla.jpg)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
