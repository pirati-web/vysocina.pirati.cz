---
date: 2022-10-10
category: blog
tags:
 - AOPK ČR
 - životní prostředí
layout: post
title: Lednická – Do ochrany přírody se můžeme zapojit všichni
author: Blanka Lednická
authorId: blanka.lednicka
image: posts/2022-10-10-lednicka-do-ochrany-prirody-se-muzeme-zapojit-vsichni.jpg
---

Jihlava, 10. října 2022 - **Krize. Slovo, které v posledních letech slyšíme i čteme čím dál častěji. Není se čemu divit. Události ve světě i u nás nabraly směr, který neočekával asi nikdo z nás. Covidová krize, následně krize na Ukrajině, ekonomická krize, energetická krize, klimatická krize...**

Valí se na nás ze všech stran – a někdy je toho už moc. Nevím, jak vy, ale já si od toho všeho potřebuji občas odpočinout. Zpravidla v takovém případě mířím do přírody. Vysočina má hodně co nabídnout – máme tu nepřeberné množství přírodních památek nebo rezervací, můžeme se projít v lese i na stepi, zamířit k prameni některého z mnoha toků, které v našem kraji začínají svou pouť krajinou. Příroda nám mnohé dává – a občas potřebuje naši pomoc. 

Někdy je potřeba lidský zásah, aby zůstal zachovaný prostor pro ohrožené druhy rostlin i živočichů. Na řadě chráněných lokalit tato údržba už probíhá, na další se nedostává. Doufám ale, že v tomto směru dojde ke změně. V rámci Národního plánu obnovy byl vypsán dotační titul zaměřený právě na tuto oblast. 

Agentura ochrany přírody a krajiny České republiky (AOPK ČR) vyhlásila na začátku srpna tohoto roku výzvu *Podpora obnovy přirozených funkcí krajiny*, jejímž cílem je podpora adaptačních opatření pro zmírnění dopadů klimatické změny na vodní, nelesní a lesní ekosystémy. Konkrétně lze díky této výzvě zlepšit druhovou a prostorovou skladbu lesa, zajistit péči o cenné nelesní biotopy, tvořit a obnovit mokřady, tůně a malé vodní nádrže, revitalizovat vodní toky a vysazovat dřeviny i mimo les.

Do výzvy, v níž je alokováno 60 milionů korun a maximální výše dotace činí 250 tisíc korun, a to až do 100 % uznatelných nákladů, se může přihlásit široký okruh žadatelů, tedy například fyzické i právnické osoby, spolky a další organizace. Příjem žádostí trvá do 13. října. Pokud tedy máte nějaký nápad na zlepšení svého okolí, neváhejte a přihlaste se. Třeba to ještě stihnete.

Žádosti můžete vyplňovat prostřednictvím Jednotného dotačního portálu na [https://isprofin.mfcr.cz/rispf](https://isprofin.mfcr.cz/rispf)

A za druhé náš kraj chystá do dalších let rozšířit podporu ochrany přírody a chráněných území. Máte-li možnost, zapojte se i vy – obce, spolky a další organizace pořádají řadu dobrovolnických akcí v přírodě. Teď na podzim to bude hlavně sázení stromů, v průběhu roku třeba kosení a hrabání trávy nebo vyřezávání náletových dřevin. Zapojit se může každý – a jak už jsem zmínila, příroda občas potřebuje naši pomoc.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
