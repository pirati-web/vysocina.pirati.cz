---
date: 2021-11-10
category: blog
tags:
 - Kraj Vysočina
 - Fond Vysočiny
layout: post
title: Piráti na Vysočině navrhují více peněz do krajské dotační politiky
author: redakce
authorId: redakce
image: posts/2021-11-10-pirati-na-vysocine-navrhuji-vice-penez.jpg
---

Jihlava, 10. listopadu 2021 - **Na jednání krajského zastupitelstva 9. 11. byl schválen návrh pirátské náměstkyně pro oblast regionálního rozvoje Hany Hajnové  na navýšení prostředků, které jsou z krajského rozpočtu určeny na dotační politiku. Od roku 2022 tak dojde ke zvýšení maximálního procenta z daňových příjmů z 5,5 na 6%, což v příštím roce bude znamenat o 66 milionů více, než se na krajských dotacích rozdělovalo letos. *„Jsem ráda, že byl tento návrh podpořen všemi přítomnými zastupiteli. Potvrzuje to, že rozhodnutí navýšit objem prostředků na krajské dotace je krok správným směrem, jak v maximální možné míře podpořit území Kraje Vysočina,“* uvedla po jednání krajského zastupitelstva Hana Hajnová.**

Do návrhu rozpočtu na rok 2022 tak bude zapracována částka 330 milionů korun, která bude rozdělena do celkem 37 programů ve Fondu Vysočiny. Konkrétní alokaci a strukturu programů bude ještě schvalovat prosincové zastupitelstvo v rámci rozpočtu kraje na příští rok. *„Zásadní informací je, že řada z tradičních dotačních titulů byla finančně posílena. Více peněz půjde do sportu, kultury, sociální oblasti nebo třeba na rozvoj cyklodopravy a cykloturistiky,“* vyjmenovává Hana Hajnová. Nejvyšší dotace budou rozdělovány na provozování domácí specializované paliativní péče, kam je kraj připraven poslat celkem 28 miliónů korun. Ještě štědřejší pak bude krajská pokladna k úspěšným projektům řešícím problematiku vodního hospodářství. Pro tyto účely je připraveno ve dvou programech až 88 miliónů korun. Novinkou je rozšíření okruhu žadatelů u projektové přípravy ve vodním hospodářství, kde si nově budou moci v podprogramu C požádat na své projekty boje proti suchu i spolky.

K navýšení dotační částky dojde v roce 2022 i u titulu Obnova venkova Vysočiny. Letos bylo připraveno k rozdělení 70 miliónů, příští rok kraj nabídne obcím 89 miliónů. *„Peníze z tohoto programu jsou pro obce nejjednoduššími dotacemi, na které si mohou sáhnout. Je sice věcně určeno, na co je mohou obce použít, ale je to tak dlouhý seznam možností, že je vyloučeno, aby si obce nevybraly – oprava místních komunikací, osvětlení, kulturních zařízení, pořízení drobné mechanizace… Pokud se pak podívám na další dotační tituly Fondu Vysočiny připravené pro rok 2022, tak v drtivé většině jsou obce potenciálními žadateli a teoreticky by tak mohly získat až 250 miliónů korun z celkové alokace,“* doplňuje Hana Hajnová. Vrací se také titul na podporu místní agendy 21.

Společným cílem krajské dotační politiky je pomoci dalšímu rozvoji služeb a infrastruktury v Kraji Vysočina stejně jako podpora územních partnerů, ať už se jedná o obce, spolky nebo podnikatele. 

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
