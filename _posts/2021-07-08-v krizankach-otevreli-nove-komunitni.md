---
date: 2021-07-08
category: blog
tags:
 - Křižánky
 - regionální rozvoj
layout: post
title: V Křižánkách otevřeli nové Komunitní centrum STODOLA
author: redakce
authorId: redakce
image: posts/2021-07-08-v krizankach-otevreli-nove-komunitni.png
---

Jihlava, 8. července 2021 - **V malé obci Křižánky na Novoměstsku na českomoravském pomezí v severním okraji Kraje Vysočina otevřeli v sobotu 26. 6. 2021 za účasti náměstkyně hejtmana pro regionální rozvoj Mgr. Hany Hajnové nově zrekonstruované komunitní centrum.** 

*„Věřím, že tento objekt v historickém jádru obce, jehož rekonstrukce se viditelně vydařila, bude plnit svůj účel a přispěje k dalšímu oživení společenských aktivit obce,“* popřála místním. Zároveň poukázala na to, že velmi ráda přijala pozvání k návštěvě této obce, která se v krajských soutěžích pravidelně umísťuje na předních pozicích. Nejinak tomu bylo i v nedávné soutěži ROK ŽIVOTA v obcích Kraje Vysočina, kde Křižánky získaly první místo v hodnocení odborné poroty.

Slavnostního dne se zúčastnil i Milan Daďourek, lídr koaliční kandidátky Pirátů a Starostů na Vysočině, který se již od dob svého místostarostování v nedalekých Počítkách dobře zná se starostou Janem Sedláčkem. Ten pro něj byl vždy velkou inspirací a i proto ho mrzí, že se při této příležitosti se svou funkcí rozloučil: *„Honzu Sedláčka znám už mnoho let, dokázal v Křižánkách uvést v život zajímavé projekty (např. vlastní měnu) nebo velmi neotřele přistupovat k řešení problémů s vylidňováním obce a skupování místních nemovitostí pouze k rekreačním účelům. Bude nám se svými nápady nejen v této části regionu chybět,“* uvedl Milan Daďourek. 

Slavnostního přestřižení pásky se zhostily děti z místní ZŠ a MŠ, které ji, jako zástupci nejmladší generace obce, budou také v budoucnu nejvíce využívat. Hned po něm předvedly všem shromážděným krátký kulturní program s písničkami.

![V Křižánkách otevřeli nové Komunitní centrum STODOLA](https://a.pirati.cz/vysocina/img/posts/2021-07-08-v krizankach-otevreli-nove.png)

Součástí programu slavnostního otevření byla i prohlídka dalších projektů, které jsou ve fázi realizace nebo po dokončení. Jedním z nich je i projekt na vybudování 3 obecních bytů s celkovou kapacitou 6 lůžek především pro mladé rodiny s nízkými příjmy do doby, než se zlepší jejich finanční situace. Další cílovou skupinou pro tento typ bydlení jsou naopak senioři, kteří již nemohou udržovat své domy a jenom s obtížemi se starají sami o sebe. *„Je úžasné vidět na vlastní oči, že se podobné projekty daří realizovat i v tak malých (nebo velkých) obcích jako jsou Křižánky. Myslím, že zvláště pro seniory je nenahraditelná možnost zůstat bydlet v místě, kde prožili celý svůj život, a nemuset se stěhovat do pro ně cizích a vzdálenějších sídel s domovy pro seniory. Pan starosta nám také potvrdil, že i přes to, že obec již v minulosti několik sociálních bytů v obci vybudovala, zájem stále převyšuje současné možnosti,“* doplnila Hana Hajnová.

Díky velmi moderní a otevřené politice bydlení se tak obci Křižánky daří v posledních letech vracet život do tohoto malebného koutu Vysočiny, což dokazují například i nedaleké České Milovy, které ke Křižánkám *„patří“*. Tam se život vrací i díky Petře Kovaříkové, která se sem vrátila s celou svou rodinou. Pustila se zde do pečení milovských perníčků podle tradičního domácího receptu, otevřela si tu kavárnu a láká turisty z celé republiky. 

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
