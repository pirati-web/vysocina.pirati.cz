---
date: 2022-07-25
category: blog
tags:
 - komunální volby
 - PiFo Jihlava
layout: post
title: Ježek, kam se podíváš. PiFo organizuje originální procházky Jihlavou
author: redakce
authorId: 
image: posts/2022-07-25-jezek-kam-se-podivas.jpg
---

Jihlava, 25. července 2022 - **Originální procházky odstartují již tento čtvrtek 28. července od 17 hodin a průvodci budou například primátorka Jihlavy Karolína Koubová nebo Eva Nováková, ale i další lidé ze společné kandidátky Pirátů a Fóra Jihlava. Místa zahájení procházek se různí podle tématu zaměření procházky.**

Dům Gustava Mahlera, ulice Matky Boží, Oblastní galerie Vysočiny – to jsou jen některá místa, před kterými se v posledních dnech na chodnících objevily siluety ježků. Nejsou tam náhodou. Stojí za nimi lidé z projektu PiFo Jihlava, kteří chtějí s obyvateli města projít pozoruhodná místa Jihlavy. *„Máme mezi sebou odborníky i nadšence, kteří vědí o Jihlavě spousty zajímavostí a byla by škoda nechat si je pro sebe,”* říká k letním procházkám primátorka Jihlavy Karolína Koubová, která se sama do akce zapojí.

Originální procházky odstartují ve čtvrtek 28. července od 17:00 na parkovišti při ulici Telečská. Odbornice na životní a vodní prostředí Hanka Stuchlík Kašpaříková provede zájemce údolím Koželužského potoka. *„Procházku jsem naplánovala tak, aby byla příjemná i pro rodiče s dětmi, sama dvě děti mám a vím, jak jsou zvídavé. Povyprávím, komu patří voda, o jejím zadržování v krajině a zájemci si mohou změřit i její čistotu,”* vyjmenovává Hanka, která je absolventkou Mendelovy univerzity v Brně, kde vystudovala ochranu životního prostředí.

Procházky Jihlavou jsou naplánovány na každý čtvrtek od 17 hodin. Eva Nováková provede účastníky po stopách zajímavých žen Jihlavy, Dan Škarka povypráví o bezpečnosti ve městě, ale zájemci se mohou těšit také na Martu Kozdas a Miroslavu Berkovou, Terezu Kafkovou, Tomáše Boudu, i na už zmiňovanou primátorku Jihlavy Karolínu Koubovou.

*„I když je Jihlava o prázdninách trochu vyprázdněná, tak věříme, že si procházky najdou své příznivce. Je to fajn možnost potkat se s našimi kandidáty a seznámit se, ale hlavně příjemně strávit pohodovou procházkou podvečer. Kdo bude chtít, může s námi po procházce debatovat dál v naší Pifárně v ulici Matky Boží. Program procházek a jejich zaměření můžete najít na našem facebooku nebo webu,”* uzavírá primátorka Karolína Koubová.


---

***KONTAKT PRO NOVINÁŘE*** 

Eva Nováková, 775 666 988, <eva.novakova@pirati.cz>

Hana Stuchlík Kašpaříková, 776 338 308, <hanka.kasp@email.cz>
