---
date: 2022-04-04
category: blog
tags:
 - Piráti a Fórum Jihlava
 - Komunální volby
layout: post
title: Piráty a Fórum Jihlava povede do komunálních voleb Karolína Koubová
author: Jiří Svoboda
authorId: jiri.svoboda
image: posts/2022-04-04-piraty-a-forum-jihlava-povede-do-komunalnich-voleb-karolina-koubova.jpg
---

Jihlava, 4. dubna 2022 – **Karolína Koubová byla zvolena lídryní společné kandidátky jihlavských Pirátů a nezávislých osobností, reprezentovaných Fórem Jihlava. Současná primátorka Jihlavy vidí jako nejdůležitější témata pro příští volební období rozvoj bytové politiky a snižování vnitřního dluhu. Jako zásadní investice příštích let vnímá revitalizaci náměstí a městské památkové rezervace, ale také dokončení vysokorychlostní tratě a centrálního dopravního terminálu.**

V prvním kole primárních voleb byla lídryní kandidátky Pirátů a Fóra Jihlava zvolena primátorka města Jihlavy Karolína Koubová. Vystudovaná kulturní manažerka a zakladatelka sálu DIOD je zastáncem dlouhodobého plánování a postupných změn s jasně stanoveným cílem. V tomto volebním období má jako primátorka v gesci ekonomický odbor, městskou policii, krizový štáb a bezpečnostní radu, cestovní ruch, vnější vztahy nebo strategie.

*„Chtěla bych tu započatou změnu dotáhnout do fáze, kdy je vidět, kdy ji můžeme kvalitativně zlepšovat, kdy ji můžeme zhodnotit. Je potřeba to dodělat. To nejde bez týmu, který by táhnul za jeden provaz, všichni stejným směrem. Myslím, že tým PiFo bude právě tím subjektem, který bude i pro další období tahounem změn, protože jeho členové na začátku pomáhali ty změny rozjet. Cítím mezi námi vnitřní sounáležitost a obdobný světonázor, stejnou chuť do práce,“* popisuje Karolína Koubová svou motivaci pro účast v primárních volbách na lídryni uskupení PiFo (Piráti a Fórum Jihlava).

*„Osobně bych se chtěla věnovat rozvoji vzdělávání ve spojení s kulturou, ale především ve spojení s místními podniky a zaměstnavateli. Je třeba starat se o to, aby šikovní mladí lidé neodcházeli do větších měst, ale nacházeli tady uplatnění. Prostředkem pro to by mělo být inovativní centrum - prostor pro sdílené dílny či kanceláře, společně s interaktivními výstavami - to vše by mělo být v areálu současné Modety vedle ZOO,“* doplňuje Koubová.

***Kontakt pro novináře:*** Eva Nováková, 775 666 988, eva.novakova@pirati.cz


