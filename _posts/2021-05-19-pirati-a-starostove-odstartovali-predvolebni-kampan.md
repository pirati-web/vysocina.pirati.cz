---
date: 2021-05-19
category: blog
tags:
 - volby
 - Piráti a Starostové
layout: post
title: Piráti a Starostové odstartovali předvolební kampaň. Do ulic vyrazila i Vysočina
author: Jiří Svoboda
authorId: jiri.svoboda
image: posts/2021-05-19-pirati-a-starostove-odstartovali-predvolebni-kampan.jpg
important: true
---

Jihlava, 19. května 2021 - **S heslem – Vraťme zemi budoucnost, v Praze i po celé České republice. V úterý 18. května úderem dvanácté hodiny polední odstartovala předvolební kampaň Pirátů a Starostů. Zatímco lídr společné kandidátky Pirátů a STAN na Vysočině Milan Daďourek reprezentoval Vysočinu na velké tiskové konferenci v parku u Rudolfina na Alšově nábřeží v Praze, ostatní Piráti a Starostové vyrazili od dopoledních hodin do ulic měst a obcí po celé Vysočině, aby zahájili kampaň přímo v regionu.**

Koalice Pirátů a Starostů včera oficiálně zahájila kampaň do sněmovních voleb. Do těch jde s heslem *„Vraťme zemi budoucnost“*. Během pražské tiskové konference vystoupilo všech 14 krajských lídrů, kteří představili společné programové priority. Mezi ně patří vyvedení země z krize, modernizace ekonomiky i podpora podnikání či inovací, férové daně, dostupné zdravotnictví, školství pro 21. století, průhledné fungování státu bez korupce nebo ochrana naší krajiny a pitné vody.

*„Poslední těžký rok v pandemii krizi Česka ještě prohloubil a naplno ukázal, co naši zemi trápí. Pokračující klientelismus, chaos v řízení státu, absence dlouhodobého plánu, neschopnost státu vyrovnat se s krizovými situacemi. To a mnohé další chceme řešit. Připravili jsme proto volební program, který vrátí naši zemi budoucnost a uděláme maximum pro jeho realizaci,“* uvedl Ivan Bartoš hned na úvod. *„Náš plán stojí na jednoduchých principech, na efektivním moderním státu, svobodách jednotlivců, ohleduplnosti k těm, kteří neměli v životě dost štěstí a na dlouhodobě nastavených a spravedlivých pravidlech,“* dodal Vít Rakušan. 

*„Zajistíme důstojný život všem občanům a podpoříme jejich potenciál, což prospěje i naší ekonomice. Cestou k lepší budoucnosti je jednoznačně zvyšování kvality vzdělávání. Chceme, aby do škol proudilo 5 procent HDP a výuka nejen žáky připravila na život, ale také bavila. Musíme zmodernizovat její obsah, aby si žáci osvojili i řešení praktických problémů a získávali zkušenosti z praxe. Školám zároveň ulehčíme od papírování a dáme učitelům prostor k dalšímu rozvoji,“* nastínil Bartoš jednu z priorit koalice. *„Naši zemi chceme dostat do zelených čísel stejně, jako se nám to podařilo u mnoha měst a obcí. Nebudeme vám lhát a slibovat na rozdíl od jiných nesplnitelné. Nevystačíme si pouze se škrtáním zbytečných výdajů, bude potřeba velkých změn,“* doplnil předseda STAN.

Jak už jsme zmínili výše, tak na zahájení nechyběl ani lídr kandidátky na Vysočině Milan Daďourek. *„Jsem hrdý obyvatel venkova, ale vidím, že místní lidi trápí zaostávání kvality života, nedostatek dobrých pracovních míst nebo špatná dostupnost služeb. Proto na základě podrobných dat upravíme dotační programy tak, aby systematicky zlepšovaly vybavenost obcí. Díky digitalizaci podpoříme nabídku práce. A pohlídáme, aby státní politika a státní investice pomáhaly rozvoji venkova. Využijeme současné zemědělské programy ke zlepšení krajiny – podmíníme je dodržováním protrierozních postupů jako střídání plodin nebo zmenšení polí. Chceme podporu na obnovu krajinných prvků a na zadržování vody včetně změny funkce starých meliorací. Jsme přesvědčení, že potřebné investice do krajiny jsou zároveň investice do venkova i do budoucnosti,“* řekl ve své úvodní řeči Milan Daďourek.

Společnou kandidátku Pirátů a Starostů na Vysočině však netvoří pouze její lídr. Tiskovou konferenci k představení kandidátky a čelních kandidátů připravujeme na první červnový týden.

Celé znění programu, které obsahuje téměř sedm desítek bodů, je k vidění na společném webu [www.piratiastarostove.cz](https://www.piratiastarostove.cz/)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
