---
date: 2022-05-30
category: blog
tags:
 - komunální volby
 - zahájení kampaně
layout: post
title: Piráti odstartovali kampaň do komunálních voleb. Na pražském zahájení nechyběli ani Piráti z Vysočiny
author: Jiří Svoboda
authorId: jiri.svoboda
image: posts/2022-05-30-pirati-odstartovali-kampan-do-komunalnich-voleb-na-prazskem-zahajeni-nechybeli-ani-pirati-z-vysociny.jpg
---

Jihlava, 30. května 2022 – **Piráti včera oficiálně zahájili kampaň do podzimních komunálních voleb s heslem „Odvaha dělat, co je správné”. Součástí zahájení a tiskové konference v pražských Riegrových sadech bylo i představení kandidátů na primátorky a primátory. Role spolumoderátorky se ujala Pirátka z Vysočiny a náměstkyně hejtmana Kraje Vysočina pro regionální rozvoj Hana Hajnová. V zastoupení lídryně jihlavské kandidátní listiny Pirátů a Fóra Jihlava Karolíny Koubové pak na pódiu vystoupila Pirátka Eva Nováková.**

Piráti se chtějí zaměřit na otevřené a moderní radnice, zapojení občanů do rozhodování, dostupné a kvalitní bydlení i zdravotní péči, pestrou nabídku sociálních služeb, ochranu životního prostředí nebo lepší dopravní dostupnost v obcích.

*„Do podzimních voleb jdeme s heslem „Odvaha dělat, co je správné”. Tímhle mottem se už 13 let - na všech úrovních politiky - řídíme a vždycky řídit budeme. Nedáváme prázdné sliby. Ale prostě jdeme a děláme, co je opravdu potřeba, aby věci fungovaly a lidem se lépe a o něco lehčeji žilo,“* řekl v úvodu tiskové konference předseda Pirátů Ivan Bartoš.

*„Jsem ráda, že se nám po celé zemi - od největších měst po ty nejmenší obce - povedlo vybrat opravdu kvalitní kandidáty, kteří za sebou mají reálné výsledky práce i jasnou vizi, jak na ně navázat. A kteří mají odvahu dělat, co je správné. Věřím, že to voliči ocení,“* popsala i Hana Hajnová.

V následném představení pirátských kandidátů vystoupila i krajská a jihlavská zastupitelka Eva Nováková, která reprezentuje kandidátku Pirátů a Fóra Jihlava. *„Jihlava se za poslední 4 roky neuvěřitelně posunula. Jsem pyšná, že se tak stalo i díky našim zastupitelkám a zastupitelům. Podařilo se nám třeba vyřešit nekonečný soudní spor o vodohospodářskou infrastrukturu. Stříháme metr od spuštění portálu občana, což bude opravdu zásadní změna ve vyřizování věcí na radnici. Konečně budeme moci z obýváku vyřešit všechno, kvůli čemu jsme dřív museli běhat na úřad.”* Piráti a Fórum Jihlava budou bojovat za opravu městských bytů, výstavbu nového bydlení a zatraktivnění centra města.

V Riegrových sadech nechyběl ani stánek Pirátů z Vysočiny, kteří do hlavního města přivezli ochutnávku delikates z Biofarmy Sasov, bramborových dobrůtek a perníčků od našich členů nebo legendárních ZONek z Třebíče.



---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
