---
date: 2021-05-14
category: blog
tags:
 - sněmovna
 - komentář
layout: post
title: Jan Pošvář – Duben ve sněmovně
author: Jan Pošvář
authorId: jan.posvar
image: posts/2021-05-14-jan-posvar-duben-ve-snemovne.jpg
---

Jihlava, 14. května 2021 - **Koronavirová krize dopadla opravdu na všechny sféry podnikání. Například i na české pěstitele brambor, kteří tratí stamiliony korun kvůli ztrátě odbytu způsobené zavíráním restaurací a jídelen během lockdownu a také kvůli laciným bramborám z dovozu. Ve skladech mají aktuálně tisíce tun brambor, které od nich řetězce přestávají vykupovat. A pokud tuto netradičně tradiční plodinu během několika dnů neprodají, budou ji muset zlikvidovat. Neváhal jsem a rozhodl jsem se jít příkladem a podpořit české bramboráře. Zorganizoval jsem nákup 585 kg brambor, protože lokální potraviny a producenty je potřeba podporovat především tím, že od nich budeme nakupovat. Mizerně napsané zákony nařizující, co se smí prodávat, nepotřebujeme. Z tohoto důvodu jsme odmítli povinné kvóty na prodej českých potravin v obchodech, který podporu zaměnil s diktátem pro spotřebitele, socialistickým experimentem a likvidací volného trhu. Proti nim [hlasovalo 146 ze 188 přítomných poslanců](https://www.psp.cz/sqw/hlasy.sqw?g=75905&l=cz), až tak byl ten návrh špatný.**

Bohužel celý měsíc jsme čekali na projednání dalších vratek ze Senátu. Já osobně na zahrádkářský zákon, u kterého senátoři navrhují jeho vykostění. Senát navrhuje vyjmout ze zákona ustanovení ohledně pachtovních smluv. Tím by prakticky odstranil plnění jednoho ze dvou hlavních cílů zákona, což bylo pro nás nepřijatelné. Zcela by to postrádalo smysl tento zákon zavádět do praxe. Bohužel dubnové události způsobily, že se na něj nedostalo...

Mnoho jsme neprojednali právě proto, že se nám vláda tak trochu zbláznila. Nejprve ministr vnitra Hamáček si naplánoval záchranu své strany prostřednictvím nákupu vakcíny Sputnik V od Ruské federace. Je naprosto nepřijatelné, že se mělo přímo jednat s člověkem, který je na sankčním seznamu EU. Ještě nepřijatelnější bylo, že ministr Hamáček při přípravě cesty do Moskvy už věděl o zjištění tajných služeb o sabotáži ruských agentů GRU ve Vrběticích. Po sérii nepřesvědčivých oznámení vládních představitelů se samozřejmě Sněmovna tomuto vzniklému bordelu věnovat musela. Další vývoj této situace nás jenom utvrdil, že jediným správným řešení je rozpuštění Sněmovny a předčasné volby. Bohužel naši snahu nikdo další nepodpořil. I přes všechny deklarace, jak nikdo vládě nevěří, tak není vůle ji po předčasných volbách také předčasně vyměnit.

Absolutně tragické je, že vláda stále trvá na uzavření maloobchodu. Iniciovali jsme podání stížnosti k Ústavnímu soudu, který nám dal také za pravdu. Studie ukazují, že maloobchody nejsou významným zdrojem nákaz. Za dodržení přísných epidemiologických pravidel tak není důvod, aby se nemohly otevřít. Požadujeme proto okamžité otevření maloobchodu a části služeb za dodržování jasně nastavených bezpečnostních omezení. Ministerstvo zdravotnictví to ovšem odmítlo a drží se striktně svých plánů na rozvolnění, které vůbec nereflektují realitu venku.

Aby nebylo špatných zpráv málo, tak Sněmovna ve 3. čtení smetla pozměňovací návrh Lukáše Koláříka k zákonu o exekucích, který mohl ulevit statisícům lidí v krizi. Šlo o zavedení místní příslušnosti exekutorů, tedy princip jeden dlužník rovná se jeden exekutor v místě bydliště. Piráti ale budou férovou reformu exekucí prosazovat i nadále. Je to například součástí programu pro sněmovní volby 2021.

Část zákonů se tak díky vyhrocené situaci posouvá díky mimořádným schůzím. V jedné jsme se konečně dostali k hlasování o novele, která by umožňovala uzavírat manželství stejnopohlavním párům. Novelu zákona, která už více než dva a půl roku čelila ve Sněmovně obstrukcím, Piráti podpořili hlasy svých poslanců. Návrh nyní putuje k projednání na výborech. Protože však Sněmovna rovněž odhlasovala prodloužení projednávání ve výborech ze 60 na 80 dní, hrozí, že se návrh nestihne projednat v tomto volebním období.

Také jsme po dlouhých peripetiích konečně hlasovali o zřízení vyšetřovací komise k havárii na řece Bečvě. Pro zřízení hlasovalo v polovičním počtu 52 poslanců. Komise je tedy na světě. Já jsem rád, že v komisi usedne František Elfmark, který celou situaci sleduje již od začátku a informuje o ni i na speciálním webu [www.zazivoubecvu.cz](https://zazivoubecvu.cz/).

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
