---
date: 2022-05-04
category: blog
tags:
 - Průmysl 4.0
 - INTEMAC
layout: post
title: Nové technologie Průmyslu 4.0 spojují regiony na česko-rakouské hranici
author: redakce
authorId: 
image: posts/2022-05-04-nove-technologie-prumyslu-4-0-spojuji-regiony-na-cesko-rakouske-hranici.jpg
---

Jihlava, 4. května 2022 - **Ve středu 27. 4. 2022 se zúčastnila Hana Hajnová, pirátská náměstkyně pro regionální rozvoj, setkání v centru INTEMAC v Kuřimi. V rámci Dohody o spolupráci mezi českými kraji (Jihomoravský, Jihočeský a Kraj Vysočina) a Spolkovou zemí Dolní Rakousko zde proběhlo pracovní setkání, jehož cílem bylo představit aktuální novinky v oblasti podpory vědy a výzkumu v jednotlivých regionech, stejně jako sdílení ukázek aplikační sféry při zavádění digitalizace a automatizace do výroby.**

Součástí programu byla prezentace rozšíření kapacit a vybavení centra INTEMAC, které se zaměřuje na služby pro malé a střední podniky podporující implementaci digitalizace do podnikových procesů. V rámci prohlídky byly představeny zajímavé projekty, které využívají zázemí experimentálních laboratoří pro testování výroby, logistiku nebo inovačních řešení energetických úspor. *„Nejvíce mě zaujal vývoj technologie fungování robotických zařízení, která by měla zvládnout fungovat bez nutnosti lidského zásahu, ať už co se týká programování, nastavování nebo zakládání materiálu,“* uvedla Hajnová. 

Na těchto technologiích umělé inteligence spolupracují i firmy z Vysočiny. Např. firma Compas automatizace, spol. s r.o. ze Žďáru nad Sázavou je aktuálně zapojena do konsorcia partnerů projektu PredMAIn, financovaného z programu přeshraniční spolupráce Interreg Rakousko – Česká republika. Hlavní aktivita projektu, kterou je uplatnění umělé inteligence v prediktivní údržbě, je realizována právě v centru Intemac.

*„Zkušenosti z posledních dvou let, ať již z covidové krize nebo současné geopolitické situace dokazují, jak důležitým prvkem pro udržení konkurenceschopnosti v turbulentním prostředí může být digitalizace. I v Kraji Vysočina máme řadu úspěšných firem, které jsou díky nově vyvíjeným technologiím a aplikacím vzorem pro ostatní firmy v oboru a udávají tak směr jejich budoucímu rozvoji. Tyto firmy budou prezentovat své projekty v rámci připravované přeshraniční akce s názvem Implementace Průmysl 4.0 na Vysočině, která proběhne 1. 6. 2022 v Jihlavě,“* doplnila Hana Hajnová. 

*„Kraj Vysočina zavádění změn souvisejících s digitalizací vnitropodnikových procesů, automatizací a robotizací nejen propaguje, ale také finančně podporuje prostřednictvím programu Inovační vouchery 2022,“* dodává dále Hana Hajnová. 

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
