---
date: 2021-05-28
category: blog
tags:
 - ekologická výchova
 - Chaloupky
layout: post
title: Chaloupky se rozrůstají. Chátrajícímu statku v Balinách vdechly nový život
author: Blanka Lednická
authorId: blanka.lednicka
image: posts/2021-05-28-chaloupky-se-rozrustaji.jpg

Olešná, 28. května 2021 - **Když před necelými třiceti lety vzniklo Středisko ekologické výchovy Chaloupky, zřejmě si nikdo nepředstavoval, jakým vývojem tato organizace v následujících desetiletích projde. Existovaly nejrůznější plány, ovšem to, že v roce 2021 budou Chaloupky působit na sedmi místech a každoročně se pod jejich vedením uskuteční stovky výukových programů, nečekal zřejmě nikdo.**

Dnes otevřely Chaloupky další prostor, kde budou jejich lektoři vzdělávat jak děti, tak dospělé – nové učebny v ekocentru Baliny nedaleko Velkého Meziříčí. Tato zemědělská usedlost postupně prochází rekonstrukcí – její první část slouží vzdělávání už od roku 2014, otevření druhé jsem se dnes zúčastnila společně s naší pirátskou náměstkyní hejtmana Kraje Vysočina Hankou Hajnovou.

Nově zde vznikly bezbariérové učebny, které jsou zaměřené na nejrůznější témata z oblasti životního prostředí – půda, voda nebo biosféra, najdeme zde také řemeslnou dílnu a především zahradu, která slouží zahradní terapii pro všechny věkové kategorie.

Slavnostním otevřením učeben provázel ředitel Chaloupek RNDr. Josef Zetěk. Kmotrami nových učeben se staly tři ženy – kromě Hanky Hajnové to byly Ing. Renáta Marková, ředitelka územního odboru IROP pro Kraj Vysočina, a Mgr. Jitka Burianová, ministerský rada na ministerstvu životního prostředí. A společně centru v Balinách i celým Chaloupkám popřály hodně spokojených klientů a úspěšně realizovaných projektů.

Až budete plánovat výlet nebo nějakou akci, zkuste sem zavítat, stojí to za to. Informace nejen o ekocentru Baliny, ale i o dalších chaloupeckých centrech, najdete na webu [Chaloupky.cz](https://www.chaloupky.cz/).

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
