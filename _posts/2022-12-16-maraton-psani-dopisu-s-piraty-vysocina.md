---
date: 2022-12-16
category: blog
tags:
 - Maraton psaní dopisů
 - lidská práva
layout: post
title: Maraton psaní dopisů s Piráty Vysočina 
author: Jiří Svoboda
authorId: jiri.svoboda
image: posts/2022-12-16-maraton-psani-dopisu-s-piraty-vysocina.jpg
---

Jihlava, 16. prosince 2022 - **Již po několikáté se Piráti z Vysočiny účastní tzv. Maratonu psaní dopisů, tedy akce upozorňující na nespravedlivě vězněné a pronásledované aktivisty, reportéry, právníky i běžné lidi. Prostřednictvím dopisů adresovaných vládám a úřadům jednotlivých zemí se snažíme upozornit na porušování jejich práv.**

Každoročně se v Česku pořádá více než 300 podpisových akcí, na kterých se napíší tisíce dopisů. Celosvětově pak toto číslo sahá k milionům. Do maratonu psaní dopisů s Amnesty International se také letos zapojili Piráti z Vysočiny. Dopisy se psaly v Telči, Jihlavě a v Havlíčkově Brodě.

![Maraton psaní dopisů s Piráty Vysočina](https://a.pirati.cz/vysocina/img/posts/2022-12-16-maraton-psani-dopisu-s-piraty-vysocina-II.jpg)

Letošní ročník tohoto projektu se zaměřil na pomoc šestici lidí z celého světa. Shahnewazi Chowdhurymu, který je obviněn na základě bangladéšského zákona o digitální bezpečnosti (DSA), hrozí za vyjádření názoru na Facebooku až 10 let vězení. Za pokojné uplatňování práva na svobodu projevu a shromažďování je uvězněn Kubánec Luis Manuel Otero Alcántara. Yren Rotela a Mariana Sepúlveda jsou členky transgender komunity, která je v Paraguayi dlouhodobě a systematicky šikanována. 

Za nesouhlas s vládou skončili Vahid Afkari a jeho bratři ve vězení. Jeden z nich byl popraven a Vahid byl odsouzen k desítkám let ve vězení a 74 ranám bičem. Ruská umělkyně Alexandra Skočilenko nahradila cenovky v supermarketu protiválečnými informacemi a hesly. Za to byla uvržena do vazby a hrozí jí až deset let vězení. Hongkongská právnička Chow Hang-tung chtěla spolu s dalšími lidmi zapálit svíčku za oběti vojenského masakru na pekingském náměstí Nebeského klidu z roku 1989. Místní orgány ji za to však obvinily z *„podněcování k podvratné činnosti“*. Hrozí jí trest až deseti let vězení.

![Maraton psaní dopisů s Piráty Vysočina](https://a.pirati.cz/vysocina/img/posts/2022-12-16-maraton-psani-dopisu-s-piraty-vysocina-III.jpg)

Někdy dokáže obyčejný dopis změnit lidský život! Ručně psaný dopis má v dnešní digitální době obrovskou sílu a přispívá k vytváření mezinárodního tlaku na výše zmíněné případy. Amnesty International uvádí, že téměř u třetiny případů se podaří prosadit změnu, tedy propustit vězněné, zajistit pro vězně zdravotní péči, setkat se s právníky či s rodinou.

Zkušenosti s Maratonem psaní dopisů má také náměstkyně hejtmana Kraje Vysočina pro oblast regionálního rozvoje Hana Hajnová (Piráti). *„Do Maratonu psaní dopisů se zapojuji pravidelně už několik let. Přijde mi to jako to nejmenší, co můžu udělat pro ty, kterým jsou nespravedlivě upírána jejich práva. A jestli dokáže takový dopis něco změnit? Určitě! Například v loňském roce se i díky záplavě dopisů dostala po třech letech z vězení Nassima al-Sadah, obránkyně práv žen v Saudské Arábii. Chtěla pro tamní ženy "jen" právo řídit auto a skončila za to na vězeňské samotce. Věřím, že i můj dopis jí pomohl k tomu, aby se mohla vrátit ke své rodině,“* říká Hanka Hajnová.

![Maraton psaní dopisů s Piráty Vysočina](https://a.pirati.cz/vysocina/img/posts/2022-12-16-maraton-psani-dopisu-s-piraty-vysocina-IV.jpg)

*„Dopisy mají rozhodně smysl – je dobře, že úřady a vlády zemí, ve kterých dochází k porušování lidských práv, vidí, že tyto skutky nejsou lidem ve světě jedno. Už v minulosti došlo k tomu, že zaslané dopisy pomohly v některých případech ke změně situace, proto doufám, že tomu tak bude i tentokrát,“* doplňuje předsedkyně pirátského krajského zastupitelského klubu Blanka Lednická. 

*„Chtěla jsem podpořit tuto záslužnou akci, protože si myslím, že jeden dopis asi moc nedokáže, ale když jich budou desítky anebo stovky, tak by měly,“* dodává pelhřimovská Pirátka a místopředsedkyně místního sdružení Zdeňka Lišková.

![Maraton psaní dopisů s Piráty Vysočina](https://a.pirati.cz/vysocina/img/posts/2022-12-16-maraton-psani-dopisu-s-piraty-vysocina-V.jpg)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
