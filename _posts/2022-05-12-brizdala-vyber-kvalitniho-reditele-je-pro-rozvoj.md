---
date: 2022-05-12
category: blog
tags:
 - Lepší škola 2020
 - ředitelé škol
layout: post
title: Břížďala - Výběr kvalitního ředitele je pro rozvoj škol klíčový
author: redakce
authorId: 
image: posts/2022-05-12-brizdala-vyber-kvalitniho-reditele-je-pro-rozvoj.jpg
---

Jihlava, 12. května 2022 - **K 3. výročí novelizace vyhlášky o náležitostech konkursního řízení a konkursních komisí se uskutečnila na magistrátu hlavního města Prahy konference Lepší škola 2020: Jak vybrat dobrého ředitele. Jejím cílem bylo sdílet zkušenosti s konkursními řízeními od jednotlivých zřizovatelů a přidat k tomu pohledy zástupců Ministerstva školství, mládeže a tělovýchovy ČR, České školní inspekce i odborné veřejnosti. Za krajské samosprávy byl do diskuze pozván Jan Břížďala (Piráti), radní Kraje Vysočina pro oblast školství, mládeže a sportu, informatiky a komunikačních technologií.**

Účastníci konference se jednoznačně shodli, že osoba ředitele je klíčová pro rozvoj školy. Právě ředitel by měl být v první řadě pedagogickým lídrem a udávat směr školy, pracovat s učiteli a dalšími zaměstnanci školy a vytvořit prostor pro vzdělávání žáků. Všechny zřizovatele však často trápí nízký počet uchazečů, kteří se hlásí na tyto pracovní pozice. Většina konkurzů na ředitele nemá více než 2 přihlášené uchazeče. Proto je zapotřebí se zabývat zvýšením atraktivity pozice ředitele školy a vytvářet pro tuto činnost podmínky. 

*„V Kraji Vysočina předpokládáme v letošním roce průměrnou mzdu ředitele střední školy po rozpočítání odměn na přibližně 100 tisíc Kč měsíčně. Jsme si však vědomi, že finanční hledisko není jediným motivačním kritériem pro to, jít dělat ředitele,“* uvádí krajský radní pro oblast školství Jan Břížďala (Piráti). 

Ředitelům by chtěl Kraj Vysočina pomoci například snížením administrativní zátěže formou nabídky sdílených služeb. Využít k tomu ve větším rozsahu plánuje vlastní příspěvkovou organizaci, Projektovou kancelář Kraje Vysočina. *„Kromě toho chceme vytvářet prostor pro osobní i profesní rozvoj, síťování a metodickou podporu ředitelů,“* dodává Břížďala (Piráti).

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
