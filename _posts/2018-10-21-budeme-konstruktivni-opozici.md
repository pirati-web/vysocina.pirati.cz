---
date: 2018-10-21
category: blog
tags: Třebíč
layout: post
title: Nepodpoříme nominaci Pacala na starostu - budeme konstruktivní opozicí
author: Jan Břížďala
authorId: jan.brizdala    # uid nekoho z _people (nepoviné)
image: posts/2018-10-21-budeme-konstruktivni-opozici.jpg
---

**V říjnových komunálních volbách byli Roman Pašek a Stanislav Neuman (oba členové Pirátské strany) zvoleni zastupiteli města Třebíče za koaliční kandidátku "Společně otevřeme Třebíč" sdružující nezávislé kandidáty, Piráty a stranu TOP 09. Zátupci této volební strany se v prvních dvou týdnech po volbách sešli postupně se zástupci stran Třebíč Občanům!, ČSSD, Třebíč - můj domov, ODS a TnT - Společně za Třebíč, KDU-ČSL, Břehy a ANO 2011. Během těchto setkání jsme jednotlivým stranám předložili naše podmínky možné spolupráce, které vycházely z našeho volebního programu a deklarovali jsme je již před volbami.**

---

**Výbory pro revitalizaci centra města a výstavbu obchvatu města**

Zásadními body našeho programu bylo otevření širší diskuze mezi odborníky a zlepšení komunikace směrem k občanům k tématům, které jsou klíčové pro další rozvoj města a budou se týkat následujících generací - revitalizace centra města a výstavba obchvatu města. Přednesli jsme požadavek, aby byl po volbách zřízen Výbor pro revitalizaci centra města (na místo stávajícího Výboru pro revitalizaci Karlova náměstí - aby se projekt řešil v širším kontextu) a Výbor pro výstavbu obchvatu města. Tyto výbory zastupitelstva města mají sdružovat skupiny odborníků na místo pouhých politických reprezentantů volebních stran zastoupených v městském zastupitelstvu. Potěšilo nás, že tyto návrhy získaly u ostatních stran zjevně podporu a mohou být realizovány.

**Snížení počtu placených radních, odmítnutí spolupráce s KSČM a hnutím Pro Třebíč**

Mezi podmínkami naší spolupráce bylo stanovení maximálního počtu uvolněných zastupitelů (tj. placených politků na plný úvazek) na nejvýše 4. Chtěli jsme tak odmítnout situaci, která ve městě nastala po volbách v roce 2014, kdy si tehdejší koalice prosadila navýšení počtu uvolněných radních na 6. Naši zastupitelé si uvolněnou pozici v radě města nenárokovali. Kromě toho jsme odmítli být součástí koalice, pokud by v ní současně zasedali zástupci KSČM či hnutí Pro Třebíč. Negativní postoj ke spolupráci s KSČM je dán minulostí této strany. Koalice s hnutím Pro Třebíč byla odmítnuta z důvodu kontroverzního působení Pavla Pacala ve vedení města, především s ohledem na jeho úzké vazby na společnost ICOM transport, a.s., která v Třebíči provozuje městskou autobusovou dopravu za výrazně nadprůměrnou cenu oproti jiným městům v České republice. Připomeňme, že tato zakázka v předpokládané hodnotě 280 milionů Kč bez DPH byla předražena o více než 188 milionů Kč. Na nesrovnalosti v této veřejné zakázce poukázal také Úřad na ochranu hospodářské soutěže a je neustále předmětem dalšího šetření. Pavel Pacal byl v té době místostarostou města zodpovědným právě za výběr nového provozovatele autobusové dopravy.

**Možná podpora místostarostů a radních města**

Z uvedených důvodů nepodpoříme nominaci náměstka hetmana Kraje Vysočina a třebíčského radního Pavla Pacala do funkce starosty města, ani do žádné jiné pozice v radě města. Na pozice místostarostů jsou navrženi Miloš Hrůza (ANO 2011), Pavel Janata (KDU-ČSL) a Vladimír Malý (ČSSD), radními se mají stát Milan Zeibert a Svatava Křížová (oba za uskupení Břehy), Zuzana Kratochvílová (ANO 2011), Martina Bártová (ODS a TnT - Společně za Třebíč) a Jan Burda (Třebíč - můj domov). Jelikož chceme být konstruktivní opozicí, budeme se o podpoře každého z těchto kandidátů rozhodovat individuálně na základě otevřené diskuze na jednání zastupitelstva města. Navrženým místostarostům a radním chceme dát prostor pro představení sebe a plánů rozvoje svěřených agend a zodpovězení případných dotazů.

Věříme, že se nám i z opozičních lavic podaří prosazovat body našeho programu a naši zástupci budou užitečnou posilou ve výborech zastupitelstva města a komisích rady města. 

---

**Kontakty pro média:**

Roman Pašek, 734 507 329, roman.pasek@pirati.cz

---
