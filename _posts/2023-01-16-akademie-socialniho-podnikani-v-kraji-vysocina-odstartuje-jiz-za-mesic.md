---
date: 2023-01-16
category: blog
tags:
 - sociální podnikání
 - Kraj Vysočina
layout: post
title: Akademie sociálního podnikání v Kraji Vysočina odstartuje již za měsíc
author: redakce
authorId: 
image: posts/2023-01-16-akademie-socialniho-podnikani-v-kraji-vysocina-odstartuje-jiz-za-mesic.jpg
---

Jihlava, 16. ledna 2023 - **Kraj Vysočina připravil sérii šesti vzdělávacích modulů pro sociální podniky z Vysočiny. Akademie začne 16. února v Jihlavě na krajském úřadě a přednášet na ní budou renomovaní odborníci na rozvoj podnikání i finanční udržitelnost na trhu.**

*„Cílem vzdělávací akademie je posílení klíčových dovedností pracovníků sociálních podniků a rozvoj těchto organizací směrem ke zvýšení jejich konkurenceschopnosti a udržitelnosti na trhu,“* uvádí Hana Hajnová, náměstkyně hejtmana pro oblast regionálního rozvoje. 

Po zvážení současné situace a s ohledem na přínos sociálních podniků, které vytváří pracovní místa pro osoby ze znevýhodněných sociálních skupin, využívají místní suroviny a také jsou lokálními dodavateli, se kraj rozhodl jejich aktivity podpořit vzděláváním. *„Konkrétní témata jsme volili tak, aby vzdělávání reagovalo na turbulentní podmínky na trhu a jimi vyvolanou nejistotu, kterou tyto podniky v současnosti právě z důvodu zaměstnávání znevýhodněných osob pociťují nejvíce,“* doplnila Hajnová.

Podnikatelé mohou na vzdělávací akademii přihlásit své klíčové zaměstnance, kteří budou vyškolení např. na to, jak zpracovat analýzu trhu, prostředí a konkurence, jak nastavovat procesy, finanční plánování, cenotvorbu, nástroje marketingu a řízení lidských zdrojů. Účastníci si mohou zpracovat studii rozvoje vlastní organizace, k níž získají zpětnou vazbu jak od odborníků, tak od ostatních účastníků. Prostor bude i pro získání přehledu o dotačních programech pro oblast sociálního podnikání. S nastavením akademie a výběrem přednášejících pomohli zástupci spolku [Sociální podniky z Vysočiny.](https://spzv.cz/)

V případě Vašeho zájmu kontaktujte, prosím, Petra Holého, tel. 564 602 538, email: holy.p@kr-vysocina.cz.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
