---
date: 2021-11-30
category: blog
tags:
 - STARTupUJ NA VYSOČINĚ
 - podnikání
layout: post
title: STARTupUJ NA VYSOČINĚ zná své vítěze
author: Jiří Svoboda
authorId: jiri.svoboda
image: posts/2021-11-30-startupuj-na-vysocine-zna-sve-viteze.jpg
---

Jihlava, 30. listopadu 2021 - **Minulé úterý 23. listopadu byla v prostorách Vysoké školy polytechnické Jihlava vyhlášena soutěž STARTupUJ NA VYSOČINĚ, která se zaměřila na podporu inovativních podnikatelských projektů a plánovaných záměrů v Kraji Vysočina. Slavnostního vyhlášení se zúčastnila také náměstkyně hejtmana pro oblast regionálního rozvoje Hana Hajnová (Piráti).**

V červnu letošního roku byla pod hlavičkou agentury CzechInvest a ve spolupráci s Krajem Vysočina i dalšími partnery vyhlášena soutěž určená podnikatelským inovátorům z Vysočiny. Celkem jedenáct přihlášených projektů bojovalo o finanční odměny, mentoring a věcné ceny od partnerů a sponzorů.

![Náměstkyně hejtmana Kraje Vysočina proregionální rozvoj Hana Hajnová](https://a.pirati.cz/vysocina/img/posts/2021-11-30-startupuj-na-vysocine-zna-sve-viteze-hana-hajnova.jpg)

*„Když nás oslovili kolegové z CzechInvestu s nabídkou navázat spolupráci při pořádání soutěže pro startupy na Vysočině, tak jsem neváhala ani minutu, protože oblast začínajících podnikatelů je z mého pohledu tak klíčová, že si zaslouží velkou podporu,“* říká pirátská náměstkyně hejtmana pro regionální rozvoj Hana Hajnová.

Vítězem v kategorii realizovaný inovativní podnikatelský projekt se stal Petr Petz s projektem RADONONLINE, o vítězství v kategorii plánovaný podnikatelský projekt a kategorii studentský inovativní podnikatelský projekt se dělí Maria Šimůnková s projektem NEKRACHNI a Jan Filipi s projektem MATHBOX.

![Ocenění vítězové soutěže STARTupUJ NA VYSOČINĚ](https://a.pirati.cz/vysocina/img/posts/2021-11-30-startupuj-na-vysocine-zna-sve-viteze-oceneni.jpg)

*„Zajímavý nápad, kvalitní zpracování, prostor pro další růst ale i vazba na současné sociální nebo environmentální aspekty zajistily autorům všech 11 projektů postup do druhého kola soutěže, kde měli možnost projekt osobně prezentovat před odbornou porotou. Kvalita přihlášených projektů byla opravdu vysoká a hodnotící komise tak neměla při výběru vítězů lehký úkol,“* rekapituluje průběh hodnocení projektů Hana Hajnová.

A kdo jsou vítězové jednotlivých kategorií? Projekt Radon on-line Ing. Petra Petze nabízí inovativní měření radonu prostřednictvím bezdrátové sondy, která on-line zasílá výsledky měření do webové aplikace. Využívá tak nástrojů IoT. Mathbox je název plánovaného produktu, jehož *„cílem je prostřednictvím motivační hry pomoci dětem vybudovat pevné základy matematiky,“* říká spoluautor projektu Jan Filipi. Nekrachni.cz je hravou interaktivní aplikací, která pomůže zdokonalit naši finanční gramotnost nebo nám vysvětlí, jak sestavit osobní a rodinný rozpočet. Aplikace má ambici stát se praktickou výukovou pomůckou pro střední školy.

![Nekrachni.cz](https://a.pirati.cz/vysocina/img/posts/2021-11-30-startupuj-na-vysocine-zna-sve-viteze-nekrachni.jpg)

*„Kvalitní inovativní podnikatelské záměry jsou předpokladem budoucího rozvoje podnikatelského prostředí a konkurenceschopnosti regionu, proto se Kraj Vysočina rozhodl nejen finančně podílet na soutěži STARTupUJ NA VYSOČINĚ, ale v jejím průběhu uspořádal také sérii webinářů pro začínající podnikatele,“* dokončuje Hana Hajnová.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
