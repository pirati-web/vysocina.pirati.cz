---
date: 2022-02-01
category: blog
tags:
 - Kotlíkové dotace
 - Kraj Vysočina
layout: post
title: Kraj podpořil dalších 277 žadatelů o kotlíkové dotace za 29,8 mil. Kč
author: Jiří Svoboda
authorId: jiri.svoboda
image: posts/2022-02-01-kraj-podporil-dalsich-277-zadatelu.jpg
---

Jihlava, 1. února 2022 - **Rada Kraje Vysočina na svém dnešním jednání rozhodla o podpoře 277 žádostí na kotlíkové dotace v Kraji Vysočina. V rámci této dodatkové alokace, o kterou kraj v loňském roce požádal Ministerstvo životního prostředí (MŽP), bylo rozděleno celkem 29,8 miliónu korun.**

Příjem žádostí na kotlíkové dotace probíhal v termínu od 1. 10. 2021 do 31. 12. 2021, přičemž bylo podáno celkem 879 žádostí. 602 nepodpořených žádostí bylo vyřazeno z důvodu duplicitního podání, nesplnění podmínek či nedostatku finančních prostředků. 

*„I přes úctyhodný počet výměn zdrojů tepla v minulých letech s možností využití dotace z kotlíkových dotací v letech 2014 –2020 v našem kraji, stále zbývá řada domácností, které musí nejpozději k 1. 9. 2022 vyměnit neekologické kotle 1. nebo 2. emisní třídy za ekologičtější způsob vytápění. Občané budou moci využít dotační podporu i v roce 2022,“* říká náměstkyně hejtmana Kraje Vysočina pro oblast regionálního rozvoje Hana Hajnová (Piráti).

*„V minulosti kotlíkové dotace pro rodinné domky administrovaly pouze kraje, resp. krajské úřady. Z rozhodnutí MŽP se nyní kotlíkové dotace administrují ze dvou míst, a to buď v rámci programu Nová zelená úsporám, který má v gesci Státní fond životního prostředí – tam si lidé mohou žádat už dnes - registrace je otevřená. Další možností pro nízkopříjmové domácnosti bude program kotlíkových dotací opět administrovaný kraji, zde čekáme na upřesnění podmínek od ministerstva životního prostředí,“* doplňuje Hana Hajnová.

Novou výzvu na rok 2022 musí vyhlásit Ministerstvo životního prostředí. Od tohoto termínu se poté odvíjí vyhlášení programu v jednotlivých krajích. *„Předpokládáme, že MŽP tak učiní koncem jara a žadatelé o kotlíkové dotace se pak budou moci hlásit v průběhu léta. Dle stanoviska MŽP je pro majitele dostačující, že podají žádost do 1.9.2022, následně mohou svůj projekt realizovat dle uzavřené smlouvy s krajem,“* dodala Hajnová.

Díky dotačnímu programu kotlíkových dotací bylo v programovém období 2014-2020 v Kraji Vysočina vyměněno 8559 starých kotlů za bezmála 910 miliónů korun. 


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
