---
date: 2021-05-20
category: blog
tags:
 - zemědělství
 - komentář
layout: post
title: Milan Daďourek - Úřední šiml řehtá chovatelům stále hlasitěji
author: Milan Daďourek
authorId: milan.dadourek
image: posts/2021-05-20-milan-dadourek-uredni-siml.jpg
---

Počítky, 20. května 2021 - **Ještě nedávno bývalo běžné, že na vesnici byla zvířata skoro v každé chalupě. Dnes stát dělá z chovu záležitost pro specialisty. Pokud chci mít na dvorku kozu, už nestačí evidovat se jako hospodářství a podstoupit papírování s přihlašováním a odhlašováním zvířat. Na běžné ostříhání paznehtů dnes podle státu potřebuji maturitu a odborný kurz na Veterinární univerzitě. Další nesmyslné povinnosti by se daly vypočítávat a tak dnes většina drobných chovů balancuje na hraně ilegality. Ministerstvo zemědělství však nezahálí a přináší další *„vylepšení“*.**

Po nápadu evidovat každé místo, kam si dám na kraj louky balíky senáže, jako sklad se zvláštními pravidly, teď v rámci novely zákona o hnojivech prosazuje, aby každé místo, kde dochází ke shromažďování zvířat (tzv. příkrmiště) muselo být úředně odsouhlasené a zanesené v tzv. havarijním plánu. Chovatel tedy musí zapřemýšlet, kam pojede za dva roky dát zvířatům balík sena, když bude málo trávy, a požádat úřad o souhlas. Ovšem pokud máte příkrmiště vybetonovaná, povinnost vás nejspíš mine. Takto nevypadá podpora omezování zastavování zemědělské půdy a přírodě blízkého chovatelství.

Musím se ptát: Co ministerstvo zemědělství takovými nápady sleduje? Je toto cesta k šetrnějšímu hospodaření? Nebo je to chytrý způsob, jak malým rolníkům hospodaření tak znechutit, že raději přenechají půdu a zvířata obřím průmyslovým farmám?

Budoucnost zemědělství, zvláště u menších farem, závisí na zájmu lidí se mu věnovat. Na schopnosti starší generace najít mladší pokračovatele. Proto je nezbytné, aby zemědělství bylo dostupnou a zajímavou činností. Náš poslanec Jan Pošvář proto předložil návrh na odstranění povinnosti zanášet příkrmiště do havarijních plánů. Aktivně bráníme tomu, aby z něj ministerstvo zemědělství udělalo byrokracií zavalený obor svázaný nesmyslnými zákazy a příkazy.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
