---
date: 2021-12-09
category: blog
tags:
 - digitalizace
 - kyberbezpečnost
layout: post
title: Kraj Vysočina bude investovat 345 milionů do digitalizace a kyberbezpečnosti 
author: Jiří Svoboda
authorId: jiri.svoboda
image: posts/2021-12-09-kraj-vysocina-bude-investovat-345-milionu-do-digitalizace-a-kyberbezpecnosti.jpg
---

**Se zvyšujícími se nároky na kyberbezpečnost a v souvislosti s plánovaným rozvojem digitální infrastruktury připravil Odbor informatiky Kraje Vysočina několik konceptů rozvojových témat pro rozvoj digitalizace v následujících třech až pěti letech.**

Příprava projektů nového programového období integrovaného regionálního operačního programu (IROP) pro období 2022–2027 právě vrcholí. Na základě výběru strategických projektů v oblasti IT byla provedena analýza, jejímž cílem bylo definovat potřeby dalšího rozvoje v oblasti informačních technologií. Mezi klíčové priority následujících let tak bude jistě patřit rozvoj základní infrastruktury kraje, tedy například budování páteřní optické sítě ROWANet nebo Technologického centra kraje. Ruku v ruce s tím je potřeba zajistit rozvoj sdílených služeb, a to nejenom pro potřeby krajského úřadu, ale i pro jednotlivé příspěvkové organizace. 

Nedílnou součástí připravovaných projektů je také zajištění kybernetické bezpečnosti Kraje Vysočina, ale také jednotlivých sdílených služeb, například při správě a archivaci zdravotnické dokumentace. Na projekt Kybernetická bezpečnost Kraje Vysočina je počítáno s rozpočtem 30 milionů korun.

*„Investice do digitalizace a kybernetické bezpečnosti považujeme za prioritu. Pro zvýšení konkurenceschopnosti regionu jsou tato témata klíčová,“* uvedl krajský radní Jan Břížďala (Piráti), který má ve své gesci i oblast informatiky a komunikačních technologií.

Dotace na výzvy IROP se pohybují zpravidla ve výší 85–100 %. Odhad celkového rozpočtu na projekty rozvoje digitální infrastruktury a kyberbezpečnosti se pohybuje kolem 345 milionů korun, přičemž krajský rozpočet by zatížily částkou 47,3 mil Kč.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
