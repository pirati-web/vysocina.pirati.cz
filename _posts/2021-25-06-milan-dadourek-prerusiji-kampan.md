---
date: 2021-06-25
category: blog
tags:
 - pomoc jižní Moravě
layout: post
title: Milan Daďourek – Přerušuji kampaň. S Piráty nejen z Vysočiny teď řešíme, jak nejlépe na Břeclavsku a Hodonínsku pomoci
author: Jiří Svoboda
authorId: jiri.svoboda
image: posts/2021-25-06-milan-dadourek-prerusiji-kampan.png
---

Jihlava, 25. června 2021 - **Všichni sledujeme přírodní tragédii, která včera večer postihla jižní Moravu. Vyjadřujeme soucit všem, které tato katastrofa zasáhla. Zároveň děkujeme složkám integrovaného záchranného systému za bleskovou pomoc při záchraně lidských životů. Piráti a Starostové napříč celou republikou se rozhodli pozastavit předvolební kampaň. Nyní je nejdůležitější pomoci postiženým obcím a jejich obyvatelům.**

*"Příroda umí být nevypočitatelná. Myslím na všechny, kterých se dotklo včerejší tornádo. Přerušuji kampaň, s Piráty nejen z Vysočiny teď řešíme, jak nejlépe na Břeclavsku a Hodonínsku pomoci. Jsem připraven se do pomoci našim sousedům aktivně zapojit a vyzývám naše členky a členy k finanční pomoci skrze některou z vypsaných sbírek,"* říká lídr Pirátů a STAN na Vysočině Milan Daďourek.

*„Rozhodli jsme se dočasně pozastavit předvolební kampaň po celé zemi a své síly namířit směrem k postiženým regionům. Profesionálové na místě informují, aby tam nejezdily davy dobrovolníků, chybí spíše finanční pomoc na obnovu domovů, které skončily v troskách, a nejenom na ně. Proto vyzýváme naše členy k finanční pomoci! Aktuálně oslovujeme naše členy, dobrovolníky ale i zastupitele, Piráty ve vedení měst a krajů, ale i poslanecký klub a další. Získané prostředky poté pošleme vybrané nadaci, která pomáhá bouří zasaženým obcím,“* doplňuje předseda Pirátů Ivan Bartoš.

Na pomoc obyvatelům zasažených obcí zareagoval také Kraj Vysočina. Již v noci vyjely na jižní Moravu první hasičské jednotky, včetně vybavení, elektrocentrál a vysoušečů. *„Hejtman svolává na pondělí 5. července od 9:00 mimořádné krajské zastupitelstvo, které by mělo posvětit poskytnutí finančního daru Jihomoravskému kraji na likvidaci škod ve výši 10 milionů korun. Jsme připraveni pomoci i další finanční či materiální pomocí, pokud o to budeme požádáni,“* dodává aktuální informace 1. náměstkyně hejtmana Kraje Vysočina Hana Hajnová.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
