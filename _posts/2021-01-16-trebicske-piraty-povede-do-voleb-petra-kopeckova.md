---
date: 2022-01-16
category: blog
tags:
 - Piráti Třebíč
 - komunální volby
layout: post
title: Třebíčské Piráty povede do voleb Petra Kopečková
author: Jiří Svoboda
authorId: jiri.svoboda
image: posts/2021-01-16-trebicske-piraty-povede-do-voleb-petra-kopeckova.jpg
---

Třebíč, 16. ledna 2022 - **Již první kolo on-line volby lídra pirátské kandidátky pro komunální volby 2022 ve městě Třebíč přineslo jméno nové lídryně. Jedničkou kandidátní listiny bude sedmatřicetiletá středoškolská učitelka Petra Kopečková, která v tomto kole hlasování obdržela nejvíce hlasů.**

V sobotu 15. ledna, úderem dvaadvacáté hodiny večerní, bylo ukončeno hlasování o volbě lídra/lídryně na kandidátní listině pro podzimní komunální volby v Třebíči. O pozici lídra se ucházelo celkem šest kandidátů. Kromě Petry Kopečkové také stávající třebíčští zastupitelé Roman Pašek a Stanislav Neuman, dále pak Viktorie Vidláková, Jiří Beranovský a Stanislav Zíma. 

Petra Kopečková je třebíčskou rodačkou, maminkou dvou synů, manželkou a středoškolskou učitelkou. Je koordinátorkou festivalu dokumentárních filmů Jeden svět v Třebíči a vášnivou volejbalistkou. 

Ve městě Třebíč v současné době působí jako členka Grantové komise pro kulturu (Kulturní komise). Dříve byla součástí Komise Zdravého města a Místní agendy 21 (komise Rodina a zdraví). 

*„Dlouhodobě jsem práci Pirátů sledovala, s naprostou většinou postojů jsme se vždy protnuli, s lidmi z Třebíče jsem dostala možnost seznámit se osobně a také to (ale hlavně to) mě přesvědčilo, že má smysl se zapojit a napřímit svoji energii právě tímto směrem. Na celé české scéně jsou pouze Piráti stranou budoucnosti a já věřím skálopevně, že tak si situace stojí i pro naše město,“* říká Petra Kopečková.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
