---
date: 2021-08-09
category: blog
tags:
 - volby
 - okrskové volební komise
layout: post
title: Dohlédněte na férové volby s Piráty a Starosty, užijte si nevšední atmosféru a vydělejte si
author: Jiří Svoboda
authorId: jiri.svoboda
image: posts/2021-08-09-dohlednete-na-ferove-volby-s-piraty.png
important: true
---

Havlíčkův Brod, 9. srpna 2021 - **Podzimní sněmovní volby se nám nezadržitelně blíží. Už jen pár dnů zbývá na přihlášení do okrskových volebních komisí. Využijte této příležitosti a pohlídejte férovost voleb s Piráty a Starosty. Kromě nevšedního zážitku se potkáte se zajímavými lidmi, užijete si jedinečný zážitek a přivyděláte si nemalý peníz. Přihlaste se ještě dnes na [ovk.pirati.cz](https://ovk.pirati.cz/)**

Volby do Poslanecké sněmovny Parlamentu ČR proběhnou ve dnech 8. a 9. října 2021. Kromě voličů samotných jsou pro průběh voleb důležité také okrskové volební komise, jejichž členové kontrolují přípravu a průběh voleb a následně i sčítají volební výsledky. Členům komise samozřejmě náleží odměna, a to 1800 Kč, přičemž místopředseda komise získává 2100 Kč a předseda 2200 Kč. Ze zákona pak máte právo na pracovní volno a náhradu mzdy, nebo náhradu ušlého výdělku. 

***Jak se můžu stát členem komise?***

Nejjednodušší cestou je registrace na webu [ovk.pirati.cz](https://ovk.pirati.cz/) Po splnění zákonných podmínek (být občan České republiky, který v den složení slibu dosáhl věku nejméně 18 let a není kandidátem) a vyplnění základních údajů vás kontaktujeme a společně ověříme všechny potřebné údaje. A je to! ***Nezapomeňte… registrace je možné provádět do půlnoci 13. 8. 2021.***

***A jaká je vaše motivace?***

*„Vnímám to jako dobrou příležitost potkat se s lidmi z vesnice a udělat něco potřebného a záslužného pro stát. Volby jsou základním kamenem naší demokracie a je nutné, aby proběhly v co největším pořádku. Peníze nehrály roli, na tom moje účast nikdy nestála,“* říká předseda Pirátů z Vysočiny a pirátský poslanec Jan Pošvář, který se jako komisař účastnil voleb do komunálních zastupitelstev.

*„Do komisí hodím již léta. Ještě dříve, než vznikla Pirátská strana. Začala jsem asi z důvodů finančních, za dva dny celkem dobrý prachy a taky trochu ze zvědavosti,“* doplňuje Irena Bačinová.

S tím, že je účast v okrskových volebních komisích zajímavou brigádou, souhlasí i studentka Veronika Novotná. *„Pro studenta je to opravdu pěkná a pohodová brigáda. Motivace pro mě byla teda spíš finanční. Osazenstvo volební komise byli z mé zkušenosti hlavně důchodci. Většina z nich se tam znala dlouhé roky, nosili různé občerstvení a vzájemně jsme ochutnávali. Byl to pro ně takový svátek,“* dodává Veronika Novotná.

Účasti v komisi se rozhodně nemusíte bát. *„Piráti mají vždy hezké výukové video, jak správně počítat hlasy, hlavně preferenční, jak dobře zapsat toho, kdo chce volit mimo svůj obvod a má voličský průkaz. Dávat si pozor, když kontrolujete občanský průkaz voliče, zda nemá průkaz propadlý,“* říká Irena Bačinová, která ve volebních místnostech zažila i několik úsměvných historek. Občas se totiž objeví nějaký opilec, zvláště v pátek navečer. *„To si pak vyslechneme nějaké chytré politické školení,“* uzavírá Bačinová.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
