---
date: 2022-09-26
category: blog
tags:
 - komunální volby 2022
 - tisková zpráva
layout: post
title: Piráti se na Vysočině budou nově podílet na správě 7 měst, v Jihlavě uspěli s koaličním projektem PiFo
author: Jiří Svoboda
authorId: jiri.svoboda
image: posts/2022-26-09-pirati-se-na-vysocine-budou-nove-podilet-na-sprave-7-mest.jpg
---

Jihlava, 26. září 2022 - **V letošních komunálních volbách kandidovali Pirátky a Piráti z Vysočiny v třinácti městech a obcích, přičemž v devíti z nich obhájili své mandáty. Piráti tak zůstávají zastoupeni v Jihlavě, Havlíčkově Brodě, Telči, Víru nebo Hvězdoňovicích. Nově pak získali zastupitelské mandáty v Pelhřimově, Humpolci, Novém Městě na Moravě a Moravských Budějovicích.**

Piráti mají své zastoupení ve všech krajských městech v České republice a nejinak tomu bude i v Jihlavě. Kandidátka Pirátů a Fóra Jihlava oslovila 8,35 % voličů a získala tak 4 mandáty v krajském městě. Do zastupitelstva se dostala současná primátorka a kulturní manažerka Karolína Koubová, pirátský registrovaný příznivec, radní města Jihlavy a sociální antropolog Daniel Škarka, Piráty navržená architektka Tereza Kafková a ředitel Festivalu dokumentárních filmů Jihlava Marek Hovorka.

*"Předpokládali jsme výsledek kolem 10 %, takže je to o něco nižší zisk, než bylo naše očekávání. Velkou roli podle nás hrála agresivní kampaň vedená jak proti Pirátům, tak přímo proti primátorce. Na výsledcích je vidět podpora populistických řešení. I přesto pro nás není zisk 4 mandátů zklamáním, jsme velmi rádi za všechny hlasy a podporu našich voličů. Jsme připraveni dál pracovat pro město, tento týden nás čeká jednání s oběma největšími stranami. Při programovém nesouladu jsme připraveni odejít do opozice,"* říká primátorka Jihlavy Karolína Koubová.

Prakticky totožný zisk jako v minulých volbách zaznamenali havlíčkobrodští Piráti a nezávislí. Ti se ziskem 6,22 % udrželi zastupitelské křeslo pro Jana Kerbera. *„Děkujeme všem voličům a kandidátům za podporu a hlasy. Jsme rádi, že jsme obhájili mandát v zastupitelstvu a těšíme se na pokračování naší práce pro Havlíčkův Brod. V případě jednání o budoucí koalici jsme připraveni jednat se všemi, kromě nedemokratických stran,“* doplňuje havlíčkobrodský zastupitel Jan Kerber.

Nově se naopak na správě svých měst budou podílet zastupitelé z Pelhřimova, Humpolce a Nového Města na Moravě. *„Naším hlavním tématem bude určitě školství, otevřený úřad a transparence. Byli jsme vyzváni k formě spolupráce, a tak vyjednáváme způsob a formu v jaké pozici bychom pracovali pro město Pelhřimov a jeho občany. U našich partnerů budeme hledat prioritně programovou shodu, tak abychom mohli naše město dále rozvíjet,“* říká čerstvě zvolená zastupitelka Pelhřimova Iva Babincová.

*“Máme radost, že voliči v Novém Městě našli odvahu vsadit na novou kartu a ve volbách podpořili naše kandidáty. Pravda, nebudeme v zastupitelstvu zrovna v přesile, ale doufáme, že i s jedním mandátem můžeme přispět k tomu, aby i naši voliči měli ze své volby radost,”* doplňuje lídr novoměstské kandidátky Pirátů a nezávislých Tomáš Blažek. Radost z výsledků komunálních voleb mají také Piráti z Humpolce, kteří získali 6,39 % hlasů. *„Naším hlavním tématem bude určitě otevřený úřad a transparence. Jsme otevřeni jednáním se všemi, kde najdeme programovou shodu,“* dodává lídr humpolecké pirátské kandidátky Martin Hendrych.

Druhé místo a tři zastupitelské mandáty získali Piráti a Zelení v Telči, kandidující pod hlavičkou Společně pro Telč. *„Děkujeme všem voličům za hlasy pro naše uskupení a všem spolukandidátům za práci na kampani. Obdrželi jsme 15,6 % hlasů, což je druhý nejlepší výsledek v Telči a získali tak tři zastupitelské mandáty. Byli jsme osloveni v rámci povolebního vyjednávání, které vede vítězná strana, a my jsme připraveni spolupracovat na rozvoji našeho krásného města,“* říká lídr kandidátky Společně pro Telč Jiří Pykal (Zelení).

O několik desetin hlasu se do městského zastupitelstva nedostali PIRÁTI A NEZÁVISLÍ v Třebíči. Přestože si neudrželi zastupitelská křesla, na práci pro Třebíč se chtějí podílet. *„Chceme nadále zůstat v úzkém kontaktu s politickým děním ve městě a díky práci v komisích města na jeho rozvoji nadále participovat,“* dodává lídryně třebíčských Pirátů a nezávislých Petra Kopečková.
 

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
