---
date: 2021-07-12
category: blog
tags:
 - Havlíčkův Brod
 - Street art
layout: post
title: Svobodné umění a Street art legálně v Havlíčkově Brodě
author: Jiří Svoboda
authorId: jiri.svoboda
image: posts/2021-07-12-svobodne-umeni.png
---

Havlíčkův Brod, 12. července 2021 - **Před několika týdny schválila městská rada pravidla tvorby a obnovy graffiti v Havlíčkově Brodě. Iniciátorem návrhu na vznik ploch speciálně vyčleněných pro graffity byl havlíčkobrodský Pirát Jan Kerber. O budoucnosti této iniciativy, o spolupráci s městem a dalším rozvoji veřejného prostoru jsme si povídali právě s Honzou Kerberem.**

**Honzo, společně s komunitou sprejerů a streetartových umělců jsi přišel s návrhem vymezených ploch pro umístění graffiti. Jak a kde tento návrh vznikl?**

*Psali mně dva kamarádi, kteří se Street artu věnují, že od Urban Art Projektu, který proběhl asi před šesti lety, se v Brodě nic neděje. Před lety se právě díky tomuto projektu vymalovaly podchody u zdravotky, Wolkerovky a Chotěbořská ulice. Od té doby se nic nedělo. Pár pololegálních ploch zde je, ale jediná oficiální možnost pro sprejera, jak se realizovat, byla domluva s nějakým soukromým vlastníkem domu nebo zdi.*

**K návrhu se poměrně pozitivně postavila Rada města. Nebyl jsi trochu překvapen?**

*Za pozitivní přístup Rady jsem velice rád. Za to patří také veliký dík místostarostovi Zbyňkovi Stejskalovi, s nímž jsem řešil koncept inovace prostor streetartového umění v Havlíčkově Brodě.* 

**Jak vnímáš pravidla tvorby graffiti, která v souvislosti s tímto návrhem vznikla?**

*V pravidlech je podmínka, že sprejeři musí návrh předem předkládat, což naprosto chápu na exponovaných plochách, v historickém centru města nebo u hlavních silnic. Zároveň jsme se domluvili, že na pravidlech se musí dál pracovat tak, aby například některé betonové plochy byly veřejně dostupné třeba pro začínající sprejery, bez toho, aniž by museli přijít na město s návrhem a žádostí.*

**Narážím na posuzování návrhu díla politickou komisí. Nemyslíš si, že to bude zavánět cenzurou?**

*Cenzurou to trošku zavání. Když se na to ale podívám z té lepší strany, tak bych to bral pouze jako kontrolu, aby nevzniklo něco, co nebudeme chtít. I v rámci svobodného umění jsou místa, kde se tato forma uměleckého díla ne vždycky hodí.*

**Pokud se nemýlím, tak pro tvorbu graffiti je určeno 11 ploch. Je toto číslo dostatečné?**

*Pod číslem 11 ploch se skrývají plochy, které jsou opravdu veliké (například oba dva podchody, Chotěbořská ulice, podchod u koupaliště). To jsou velké plochy, které, než se zaplní, bude chvíli trvat. Je to určitý začátek a ten počet až zas tak špatný není. Z mého pohledu je to hodně o těch umělcích a jejich prezentaci. Ať něco předvedou a pak se jim třeba další plochy připraví. Plusem je, že většinu těchto ploch si sprejeři sami vytipovali.* 

**O pravidlech tvorby a obnovy graffiti se v Havlíčkově Brodě nyní hodně diskutuje. Jak tuto diskuzi vnímáš?**

*Diskuze je důležitá. Vždycky je to o hledání kompromisů. Opět opakuji, že pravidla pro tvorbu a obnovu graffiti jsou na začátku. Havlíčkův Brod neměl doteď žádné legální plochy pro Street art a graffiti. Podle mě to město Havlíčkův Brod do budoucna potřebuje, už jenom proto, abychom se zbavili vizuálního smogu tam, kde být nemá, a naopak se třeba dočkali nějaké pěkné nové a obnovené výzdoby tam, kde to být může. Mě jakožto učitele velice motivuje, že nám zde třeba za pár let vyroste nějaký streetartový umělec, třeba jako Banksy nebo Os Gemeos. Do budoucna bych byl rád, aby se v Brodě uskutečnil opět nějaký Urban Art Jam.*

**Připravuje se nějaké další oživení veřejného prostoru z dílny Pirátské strany?**

*Ano, připravuje. V současné době se pracuje na skateparku a připravuje se také přírodní lezecká stěna u cyklostezky mezi kostelem svaté Kateřiny a lávkou u Rica. Stěna by měla být široká zhruba 35 metrů a vysoká 8 metrů. Lezecká stěna je v širším centru města a podle mě bude atraktivní jak pro místní, tak pro lidi z okolí.*

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
