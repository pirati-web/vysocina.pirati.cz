---
date: 2021-10-12
category: blog
tags:
 - Ženy Vysočiny
 - Kraj Vysočina
layout: post
title: Ženy Vysočiny odhalily svou tvář, kalendář a originální plakát
author: Jiří Svoboda
authorId: jiri.svoboda
image: posts/2021-10-12-zeny-vysociny-odhalily-svou-tvar.jpg
---

Jihlava, 12. října 2021 - **V pátek 24. září proběhl v Oblastní galerii Vysočiny křest kalendáře na rok 2022 s názvem Ženy Vysočiny mapující životní osudy zajímavých žen spjatých s Vysočinou. Slavnostním odpolednem nás provedla autorka projektu, náměstkyně hejtmana Kraje Vysočina pro regionální rozvoj Hana Hajnová (Piráti). Nechyběly ani patronky kalendáře rektorka brněnské univerzity Danuše Nerudová, básnířka a výtvarnice Marta Veselá Jirousová a jihlavská primátorka Karolína Koubová.**

Je krátce po šestnácté hodině odpolední a v Oblastní galerii Vysočiny v Komenského ulici v Jihlavě se schází poměrně početný hlouček lidí. Hosté a veřejnost netrpělivě očekávají představení a křest originálního kalendáře Ženy Vysočiny 2022.

Představení projektu a moderování se ujímá jeho autorka Hana Hajnová. *„To, proč jsme se tady sešli je to, že Ženy Vysočiny vám dnes budou představovat svůj první fyzický výstup, na který si můžete sáhnout a který si můžete třeba odnést domů. Je jím kalendář,“* uvádí Hana Hajnová.

Křest kalendáře měl zároveň multimediální rozměr, neboť jedna z patronek projektu rektorka Mendelovy univerzity v Brně Danuše Nerudová byla přítomna prostřednictvím streamu. Druhou kmotrou kalendáře se stala Marta Veselá rozená Jirousová. Třetí kmotra, primátorka Jihlavy Karolína Koubová, se o své roli kmotry dozvěděla až na samotném křtu kalendáře. Tuto roli však s radostí přijala.

Proč vznikly Ženy Vysočiny? *„Ženy Vysočiny si dávají za cíl zmapovat životní osudy významných žen, které byly spjaty s Krajem Vysočina a které si zaslouží naši pozornost. My bychom tyto ženy rádi připomněli, a to nejenom veřejným činitelům, až budou rozhodovat o tom, jak pojmenovat ulici, náměstí, nemocnici, ale také obecně, aby ta jména veřejným prostorem více rezonovala,“* pokračuje v představování krajská náměstkyně Hana Hajnová.

Následně dostávají prostor Pirátky a spoluautorky projektu Ženy Vysočiny Blanka Lednická a Eva Nováková. *„Jsem velmi ráda, že se povedlo projekt realizovat, že tady máme ten první fyzický výstup. Není to poslední výstup a já věřím, že těch výstupů bude ještě celá řada. Já bych tomu projektu chtěla popřát jednu zásadní věc… to, aby nezůstal jenom na Vysočině. Přeji projektu co nejširší rozšíření, abychom se setkali i s dalšími zajímavými osudy,“* popřála Pirátka a krajská zastupitelka Blanka Lednická.

Autorkou textů kalendáře je spisovatelka a scénáristka Alena Kastnerová, která mimo jiné napsala knihy pro děti O líné babičce a O nevyřáděném dědečkovi. Za ilustracemi stojí výtvarnice Julie Itusa Opletalová, která se specializuje na knižní didaktické ilustrace. *„Ženy Vysočiny pro mě byly nejdůležitějším projektem tohoto roku. U každé ženy jsem si dělala vizuální rešerši a hledala jsem nějaké symboly, které do toho zakomponovat, které by nebyly úplně očividné a přesto, aby symbolizovaly příběh a zásadní věci z životů těch žen,“* říká ilustrátorka projektu Julie Opletalová.

Představeny byly autorky projektu, tvůrkyně i patronky. Jedna prezentace ale stále chyběla, a to seznámení s inspirativními ženami vyobrazenými v kalendáři. Těmi ženami jsou Kamila Moučková, Míla Doležalová, Gertruda Sekaninová Čakrtová, Zdena Vorlová-Vlčková, Zdislava z Lemberka, Suzanne Renaud, Anna Pammrová, Míla Myslíková, Magda Husáková-Lokvencová, Vlasta Javořická, Simonetta Buonaccini a Barbara Krafftová.

Ženám Vysočiny popřály hodně úspěchů i patronky projektu, které následně pokřtily kalendář. *„Byla bych ráda, kdyby tento kalendář fungoval i v osobní rovině, abychom se rozpomněli i na ty ženy, které máme každý z nás v našem rodu. Přeji hodně štěstí, ať se to podaří,“* dodává výtvarnice Marta Veselá Jirousová.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
