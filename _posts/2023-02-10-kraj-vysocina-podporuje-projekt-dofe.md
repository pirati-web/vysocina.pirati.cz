---
date: 2023-02-10
category: blog
tags:
 - školství
 - Kraj Vysočina
layout: post
title: Kraj Vysočina podporuje projekt DofE zaměřený na osobnostní rozvoj žáků
author: Jiří Svoboda
authorId: jiri.svoboda
image: posts/2023-02-10-kraj-vysocina-podporuje-projekt-dofe.jpg
---

Jihlava, 10. února 2023, Foto Kraj Vysočina - **V sídle Kraje Vysočina v Jihlavě proběhlo slavnostní ocenění absolventů projektu DofE (Mezinárodní cena vévody z Edinburghu) Česká republika, tedy vzdělávacího programu osobního rozvoje pro mládež. Odznaky a certifikáty získalo letos 32 dětí z pěti základních a středních škol.**

Program DofE, který již v roce 1956 založil princ Philip, vévoda z Edinburghu, manžel nedávno zesnulé britské královny Alžběty II., je zaměřen na podporu neformálního vzdělávání a rozvoje osobnosti. *“Moderní školství má klást větší důraz na rozvoj osobnosti než jen přenos informací. Oceňuji, že projekt DofE k tomuto přispívá a zapojuje se do něj v regionu čím dál více škol,”* říká radní pro školství, mládež, sport a IT Jan Břížďala (Piráti), který žákům a studentům z Vysočiny předával ocenění DofE.

Účastníci programu DofE si stanovují vlastní cíle, zapojují se o dobrovolnických aktivit a věnují se pohybu. Délka trvání programu záleží na volbě úrovně, kterou si mladí lidé zvolí. Na výběr mají bronzovou, stříbrnou a zlatou úroveň, přičemž například zlatá úroveň zahrnuje roční aktivní zapojení ve výše zmíněných aktivitách, absolvování čtyřdenní týmové expedice v přírodě a pětidenní rezidenční projekt.

Zájem o program, kterým prošly již tisíce mladých lidí z Česka, se rozrůstá i v Kraji Vysočina. *„Mám velkou radost, že jsme dnes v sídle Kraje Vysočina mohli předat stříbrná a bronzová ocenění absolventům projektu DofE Česká republika. Velmi mě těší, že se zvyšuje počet škol v kraji, které do projektu vstupují. Stejně tak považuji za významnou podporu od kolegy z krajského zastupitelstva, senátora Josefa Klementa, který se pravidelně se mnou ceremonií účastní a DofE dlouhodobě podporuje,“* doplňuje Jan Břížďala.

Odznaky a certifikáty získalo letos 32 dětí z Gymnázia Vincence Makovského se sportovními třídami z Nového Města na Moravě, ze Střední průmyslové školy v Třebíči, z Movement Akademie Hlinsko, Základní školy Hálkova Humpolec a z Gymnázia Žďár nad Sázavou. V budoucnu jistě uslyšíme také o úspěších studentů z Gymnázia, Střední odborné školy a Vyšší odborné školy z Ledče nad Sázavou, kteří se do programu též nově zapojili.



---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
