---
date: 2022-10-19
category: blog
tags:
 - energetika
 - obnovitelné zdroje energie
layout: post
title: Rozvoj větrných elektráren jako jedna z cest, jak se vymanit z energetické závislosti na Rusku
author: Hana Hajnová
authorId: hana.hajnova
image: posts/2022-10-19-rozvoj-vetrnych-elektraren-jako-jedna-z-cest-jak-se-vymanit-z-energeticke-zavislosti-na-rusku.jpg
---

Jihlava, 19. října 2022, Foto Kraj Vysočina - **Současná energetická krize ukázala, jak neprozřetelný byl liknavý přístup minulých vlád k otázce rozvoje obnovitelných zdrojů energie. Závislost na ruském plynu nás dostala do situace nebývale vysokých cen za elektřinu, jejíž konečnou cenu určuje právě plyn, respektive plynové elektrárny. Na ty se spoléhalo při odklonu od výroby elektřiny z uhlí. Teď je ale nutné hledat zdroje jinde. Příležitostí by mohla být větrná energie. Podle dostupných dat pokrývají větrné elektrárny aktuálně jen 1% české spotřeby elektřiny (cca 690 GWh), přitom je ČR z pohledu jejich většího využití velmi perspektivní a do roku 2040 by mohla tento podíl až zdesetinásobit.**

Na větrné mapě Česka patří mezi ty potenciálně nejzajímavější oblasti i Kraj Vysočina. Na jeho území se v současnosti nachází 3 lokality s větrnými elektrárnami – Pavlov na Jihlavsku, Věžnice a Kámen. Energetická situace v posledních dvou letech výrazně zvýšila zájem investorů, ať už z řad soukromých firem nebo i samospráv o další možné instalace těchto obnovitelných zdrojů energie. I současné kroky vlády v oblasti podpory komunitní energetiky otevírají další nové příležitosti pro masivnější využití alternativních zdrojů. Přestat spoléhat na fosilní suroviny se ukazuje jako jedna z cest, jak se zbavit energetické závislosti na Rusku.

Vedení Kraje Vysočina vnímá, že s ohledem na energetickou krizi se pohled na umisťování větrných elektráren proměnil, a i pohled současné rady kraje je k těmto zdrojům více vstřícnější, než tomu bylo v minulosti. Co se nemění, je, že pro samotné umístění je klíčový souhlas příslušných obcí a jejich obyvatel. I krajský úřad na Vysočině zažívá v poslední době výrazně zvýšený zájem potenciálních investorů, kteří se dotazují na možnosti umístění obnovitelných zdrojů energie včetně větrných elektráren. Využívají přitom institut tzv. předběžné informace, kterou se dotazují na odboru životního prostředí, zda jimi zamýšlený projekt výstavby např. větrné elektrárny je z pohledu povolovacího řízení v pořádku, či nikoliv.  

K proměně situace dochází nejen na poli energetiky, ale v Kraji Vysočina i v krajině, kdy Vysočina patří mezi nejvíce postižené regiony kůrovcovou kalamitou. Proto jsme se rozhodli připravit aktualizaci Strategie ochrany krajinného rázu, o kterou se opírají úředníci státní správy při posuzování vlivu na životní prostředí, abychom všichni v oblasti záměrů na umisťování obnovitelných zdrojů energie vycházeli z co nejaktuálnějších a nejpřesnějších dat.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
