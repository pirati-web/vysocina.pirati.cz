---
date: 2023-01-25
category: blog
tags:
 - Čistá Vysočina
 - životní prostředí
layout: post
title: Přihlaste se do úklidové akce Čistá Vysočina už dnes
author: Jiří Svoboda
authorId: jiri.svoboda
image: posts/2023-01-25-prihlaste-se-do-uklidove-akce-cista-vysocina-uz-dnes.png
---

Jihlava, 25. ledna 2023, Foto Josef Vak - **V rámci celosvětové kampaně Den Země, který připadá na 22. dubna, pořádá Kraj Vysočina další ročník osvětové akce Čistá Vysočina spojené s úklidem přírody. Sběr odpadků proběhne od 10. do 23. dubna především v okolí silnic a na veřejných prostranstvích v obcích a městech na Vysočině. Dobrovolníci se mohou už nyní registrovat na webu Kraje Vysočina, registrace bude otevřená až do konce února.**

*„Od Pacova po Velkou Bíteš, od Golčova Jeníkova po Jemnici - Čistá Vysočina probíhá v celém našem kraji a každoročně se do sběru odpadků zapojují obce, neziskové organizace, školy, firmy ale i sousedské kolektivy. Vysočina je typická svou krásnou přírodou, kterou nám mnozí závidí, pojďme proto přispět ke zkrášlení prostředí, ve kterém společně žijeme. Děkujeme všem, kteří se k nám připojí,“* uvedla Hana Hajnová, náměstkyně hejtmana Kraje Vysočina pro oblast regionálního rozvoje.
 
Dobrovolníci budou Vysočinu uklízet v termínu od 10. do 23. dubna 2023. Registrace již byla spuštěna a potrvá až do konce února pod odkazem [https://www.kr-vysocina.cz/cistavysocina.](https://www.kr-vysocina.cz/cistavysocina) Zde si může dobrovolník nebo zástupce organizované skupiny vybrat úsek silnice, kterou chce zbavit odpadků. Sebrané odpadky na takto nahlášených úsecích silnic II. a III. třídy mimo obce odveze a jejich likvidaci zajistí spolupracující Krajská správa a údržba silnic Vysočiny (KSUSV), ze silnic I. třídy potom ŘSD ČR. U ostatních úseků si musí odvoz a uložení zajistit sbírající po domluvě s vlastníkem pozemku. Zanesením informace o úklidu konkrétního úseku komunikace do mapy dostává veřejnost přehled o již „zabraných“ úsecích a organizace akce je tak přehlednější. S výslednou mapou úseků pracuje i KSUSV a samotné obce, ve kterých sběr probíhá.

V minulých letech neovlivněných pandemií se zapojovalo více než 20 tisíc dobrovolníků a vždy vysbírali 73 až 104 tun odpadků. V loňském roce to bylo za přispění rekordních 26 tisíc účastníků 70 tun. Je povzbuzující, že podle některých účastníků lze sledovat pozitivní trend. Situace se zlepšuje a odpadků kolem silnic, které chodí každoročně uklízet, se vyskytuje méně. Čistá Vysočina je realizována v rámci projektu Zdravý Kraj Vysočina a MA21 již od roku 2009.

**HARMONOGRAM:**

- Přihlášení probíhá **od 1. 1. do 28. 2. 2023** prostřednictvím elektronického formuláře na webových stránkách Kraje Vysočina: [www.kr-vysocina.cz/cistavysocina.](www.kr-vysocina.cz/cistavysocina) Na tomto odkazu také naleznete aktuální mapu již přihlášených úseků.

- Zájemce vyplní krátký dotazník, čímž nám pomůže zajistit dobrou organizaci celé akce.

- **28. 2. 2023** bude přihlašování uzavřeno.

- Úklid bude probíhat v termínu **10. 4. – 23. 4. 2023**.

- Registrovaní účastníci obdrží zdarma pytle na odpadky (průhledné na plasty a černé na ostatní komunální odpad).

- Odpadky se třídí a nechávají se v zavázaných pytlích vedle komunikací.

- Svoz sebraného odpadu u silnic II. a III. třídy mimo obec v úsecích, které budou dobrovolníky nahlášeny, zajistí zdarma Krajská správa a údržba silnic Vysočiny, ze silnic I. třídy potom ŘSD ČR.

- V případě úklidu přímo v obcích a městech budou poskytnuty pouze pytle a účastníci si musí zajistit odvoz odpadků s firmou, která v místě provádí svoz odpadu.

- Sběr a svoz odpadu z ostatních ploch je nutné konzultovat s jejich vlastníkem.

- Akce nenahrazuje svoz domácího velkoobjemového odpadu!


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
