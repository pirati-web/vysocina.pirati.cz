---
date: 2022-03-17
category: blog
tags:
 - Venkovské služby
 - Fond Vysočiny
layout: post
title: Kraj Vysočina podpoří venkovské služby i v roce 2022
author: redakce
authorId: 
image: posts/2022-03-17-kraj-vysocina-podpori-venkovske-sluzby-i-v-roce-2022.jpg
---

Jihlava, 17. března 2022 – **Krajské zastupitelstvo v úterý vyhlásilo další 4 programy Fondu Vysočiny pro letošní rok. Jedním z nich je i program Venkovské služby, který poskytuje podporu obcím na náklady spojené s provozem kamenných i pojízdných prodejen, poboček pošty i pošty Partner, obecních knihoven, lékařských ordinací nebo atraktivit cestovního ruchu.**

*„Jedním z cílů regionálního rozvoje je i podpora rozvoje venkova a dostupnosti služeb, které jsou klíčové pro udržení mladých lidí i v menších obcích. Díky dostupným službám se daří udržovat dobrou kvalitu života, která v kombinaci s rozšířením práce z domova přináší na venkov nové příležitosti,“* uvedla po jednání zastupitelstva Hana Hajnová, náměstkyně hejtmana pro regionální rozvoj za Piráty. 

Objem programu Venkovské služby je stejný jako v loňském roce, tedy 7 milionů korun. Obce do 500 obyvatel si budou moci od 19. dubna žádat o podporu až do výše 50 tisíc korun. Žádosti, které splní všechny podmínky výzvy, budou seřazeny v pořadí dle data a času doručení a v tomto pořadí budou doporučeny k poskytnutí podpory až do vyčerpání stanovené alokace. 

*„V loňském roce bylo podpořeno celkem 157 žádostí za 6,85 milionů korun a obdobný zájem očekávám i v letošním roce. Největší zájem byl o podporu prodejen a pošt, předpokládám, že letos by mohl stoupnout zájem o provozní podporu dalších služeb, jako jsou například obecní knihovny,“* doplnila Hana Hajnová. 

Všechny informace o programu včetně formuláře žádosti naleznete na stránkách Fondu Vysočiny [https://www.fondvysociny.cz](https://www.fondvysociny.cz/dotace)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
