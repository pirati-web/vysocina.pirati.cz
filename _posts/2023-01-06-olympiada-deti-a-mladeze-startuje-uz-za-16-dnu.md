---
date: 2023-01-06
category: blog
tags:
 - Zimní olympiáda dětí a mládeže
layout: post
title: Olympiáda dětí a mládeže startuje už za 16 dnů
author: Jiří Svoboda
authorId: jiri.svoboda
image: posts/2023-01-06-olympiada-deti-a-mladeze-startuje-uz-za-16-dnu.jpg
---

Jihlava, 6. ledna 2023, Foto ČOV - **22. ledna odstartuje jubilejní dvacátý ročník Olympiády dětí a mládeže, který se uskuteční v Královehradeckém kraji. Olympijského klání se zúčastní také více než 82 mladých sportovců z Vysočiny, kteří poměří své síly se svými vrstevníky v deseti sportech.**

Od 22. do 26. ledna bude celkem 1600 sportovců z celého Česka soupeřit v deseti sportech a šestadvaceti disciplínách o vítězství na 20. ročníku Olympiády dětí a mládeže. Sportovní klání budou hostit zimní střediska Špindlerův Mlýn a Vrchlabí a města Trutnov a Nová Paka.

Na olympiádu se samozřejmě chystají také mladí sportovci z Kraje Vysočina. O medaile bude bojovat 82 sportovců za podpory 27 trenérů a tří vedoucích výprav. Vysočina bude mít zastoupení ve většině olympijských disciplín s výjimkou běžeckého lyžování zrakově postižených a chlapecké kategorie v krasobruslení. *„V zimních sportech se nám obecně daří více než v těch letních, a proto věřím, že holky a kluci z Vysočiny zabojují na olympiádě o cenné kovy. Přeji našim sportovcům mnoho úspěchů, ale také spokojenosti s předvedenými výkony,“* říká radní Kraje Vysočina pro školství, mládež a sport Jan Břížďala.

Jak probíhal výběr sportovců a kvalifikace pro jednotlivé disciplíny? *„Při výběru reprezentantů Kraje Vysočina na olympiády dětí a mládeže velmi intenzivně spolupracujeme s jednotlivými sportovními svazy a konkrétními kluby, které zajišťují systémovou přípravu mládežníků v konkrétních sportech. Samotnou činnost těchto organizací podporujeme dlouhodobě, v minulosti v rámci krajských center talentované mládeže, nyní za pomoci programu Rozvoj mládežnického sportu Kraje Vysočina,“* vysvětluje Jan Břížďala.

Slavnostní zahájení proběhne na zimním stadionu v Hradci Králové, přičemž vlajkonošem našeho kraje bude slavný hokejista a rodák z Třebíče Patrik Eliáš. Podpořit mladé sportovce se chystá také radní Kraje Vysočina pro školství, mládež a sport Jan Břížďala. *„Určitě se chystám podpořit naši reprezentaci na zimní olympiádě dětí a mládeže. V červnu jsem trávil čas na Olomoucku, kde probíhala letní olympiáda, a tak se i nyní velmi těším na lednovou olympiádu v Královéhradeckém kraji,“* doplňuje Břížďala.

Olympiáda dětí a mládeže je projektem Českého olympijského výboru, který se pravidelně koná již od roku 2003. V roce 2014 se Zimní olympiáda dětí a mládeže uskutečnila také v Kraji Vysočina. *„Uspořádání olympiády je velmi náročný proces a každý kraj má předpoklady a dostupnou sportovní infrastrukturu pro jinou olympiádu. V našem kraji jsou dobré možnosti pro pořádání zimní olympiády dětí a mládeže, kterou bychom v budoucnu opět rádi uspořádali,“* dodává o možné kandidatuře Kraje Vysočina Jan Břížďala.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
