---
date: 2021-06-28
category: blog
tags:
 - Jihlava
 - Česká pošta
layout: post
title: Piráti se postavili proti rušení poboček České pošty v Jihlavě
author: Jiří Svoboda
authorId: jiri.svoboda
image: posts/2021-06-28-pirati-se-postavili-proti-ruseni-pobocek-ceske-posty-v-jihlave.jpg
---

Jihlava, 28. června 2021 - **V médiích, na sociálních sítích i mezi občany Jihlavy se rozšířila zpráva o plánovaném uzavření či sloučení, které se má dotknout několika poboček České pošty v nejobydlenějších lokalitách města Jihlavy. K tomuto kroku má dojít v listopadu letošního roku. Česká pošta slibuje vybudování nové pobočky, a to v obchodním centru Aventin na okraji města. Toto rozhodnutí se nelíbí ani jihlavským Pirátům, kteří mimo jiné požádali pirátského poslance Jana Pošváře, aby v této záležitosti interpeloval ministra vnitra. Jihlavští Piráti také podpořili [petici proti uzavření poboček](https://www.petice.com/zachovani_poboek_eske_poty_v_jihlav) a vedení města navrhli uspořádat debatu se zástupci veřejnosti a České pošty.**

Od listopadu letošního roku má dojít ke sloučení poboček České pošty v Jihlavě v ulicích Březinova a Erbenova a částečně také v ulici S. K. Neumanna. Tyto pobočky mají být nahrazeny poštou Partner a také novou pobočkou umístěnou v obchodním centru Aventin, které se nachází v polích daleko od centra Jihlavy. Hojně navštěvovaná pošta na sídlišti Březinky měla být podle původních informací zrušena úplně.

Z nejobydlenějších částí města se tak Česká pošta stěhuje na periferii. *„Pobočka v obchodním centru Aventin se nachází daleko od oblastí, které má obsluhovat. Nynější spojení se zbytkem města je velmi slabé a člověk, který potřebuje na poštu, ale nemá k dispozici auto, bude odsouzen k dlouhému procházení obchodů. To bude patrně případ mnoha lidí v seniorském věku. Jedním z argumentů je snižování nákladů. V tomto ohledu bude pro poštu přesun výhodný, nicméně tím vzniknou nové náklady občanům, kteří budou muset dojíždět až do obchodního centra v polích za Jihlavou,“* říká předseda jihlavských Pirátů Vít Žáček.

I proto jihlavští Piráti využili nabídku pirátského poslance z Vysočiny Jana Pošváře, interpelovat v této věci ministra vnitra Jana Hamáčka. *„Pobočky České pošty by měly být dostupné zejména pro starší občany, kteří jsou primárními uživateli poboček České pošty. Nemám nic proti větší efektivitě a šetření nákladů, ale vše by mělo být řešeno na základě dat a zdravého rozumu. Vytvoření jedné centrální pobočky možná zvýší efektivitu, ale znesnadní život stovkám obyvatel, kteří nemají auto a budou nuceni ztrácet desítky minut času cestováním MHD, jelikož do nového centra je velice špatná dopravní obslužnost. Zároveň přesunem poboček stát popírá svoji samotnou strategii, kdy má za cíl boj s vylidňováním center měst,“* stojí v textu interpelace poslance Jana Pošváře.

Zástupci České pošty jsou také pozváni na zítřejší jednání zastupitelstva Jihlavy, kde by měli své záměry argumentovat zastupitelům města, což potvrzuje jihlavská zastupitelka Eva Nováková (Piráti). *„Už v prvních dnech, kdy se v té době dosud neprověřené zprávy rozšířily po Jihlavě, se na nás obrátili občané, kteří měli obavu o dostupnost služeb v jejich lokalitě. Podpořili jsme iniciativu, která přišla s peticí, jejíž online verze má již bezmála 550 podpisů. Na veřejném jednání místního předsednictva jsme se začali bavit o tom, jak bychom se jako Piráti mohli zapojit a pomoci nalézt řešení. Přivítali jsme proto i nabídku Jana Pošváře, že jako poslanec podá interpelaci. Je to samozřejmě téma, které je důležité pro všechny a jsme rádi, že se v takovou chvíli dokázala zmobilizovat veřejnost i volení zastupitelé bez ohledu na politickou příslušnost,“* dodává Eva Nováková.

Zítřejší jednání jihlavského zastupitelstva, včetně diskuze se zástupci České pošty, můžete sledovat online od 16:00 na adrese [https://bit.ly/ZMJ_posta](https://bit.ly/ZMJ_posta). Dotazovat se můžete i prostřednictvím naší facebookové stránky [https://www.facebook.com/piratijihlavsko](https://www.facebook.com/piratijihlavsko).

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
