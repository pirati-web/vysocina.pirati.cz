---
date: 2022-02-17
category: blog
tags:
 - Piráti Jihlavsko
 - Jihlava
layout: post
title: Piráti zůstávají součástí koalice i po rozpadu uskupení Žijeme Jihlavou. Klíčové je pro ně dokončit rozpracované projekty
author: redakce
authorId: redakce
image: posts/2022-02-20-pirati-zustavaji-soucasti-koalice-i-po-rozpadu-uskupeni-zijeme-jihlavou.jpg
---

Jihlava, 20. února 2022 - **V dnešních podvečerních hodinách došlo z iniciativy TOP 09 a Zelených k vyloučení Pirátů z koalice Žijeme Jihlavou. Ti proto budou mít od pondělí samostatný klub. Stalo se tak po sérii jednání o budoucnosti ŽiJ a neúspěšném smírčím řízení. Piráti formou veřejného prohlášení nabízejí svůj pohled na příčiny, které k rozpadu koalice vedly. Zároveň uvádějí, že vynaloží maximální úsilí, aby i přes postup ostatních stran došlo k realizaci projektů, ke kterým se politici občanům zavázali.**

*„Stojí před námi ještě velká spousta práce a schválení řady koaličních projektů, které jsou pro rozvoj města klíčové. Patří mezi ně Horácká multifunkční aréna, Modeta, adaptační strategie nebo programy zaměřené na rozvoj vzdělávání a bydlení. I jako samostatný zastupitelský klub se v rámci koalice zaměříme na dokončení rozdělané práce a na to, co je důležité pro občany našeho města,”* popisuje pirátská zastupitelka Eva Nováková.

*„Naši partneři z řad Zelených a TOP 09 uváděli, že z naší strany mělo dojít údajně k porušení stávajících dohod v rámci ŽiJ. Šlo o naše navázání spolupráce s nezávislými osobnostmi z Jihlavy, reprezentovanými Fórem Jihlava (PiFo). Tuto interpretaci odmítáme, neboť projekt PiFo, což je společná kandidátka Pirátů a nezávislých osobností, je určen pouze pro volební kampaň, potažmo základ spolupráce pro volební období 2022 - 2026. Projektu Žijeme Jihlavou se tato spolupráce nijak nedotýkala, což jsme uvedli i v zakládacím usnesení projektu PiFo,”* uvádí předseda jihlavských Pirátů Vít Žáček.

*„Již v listopadu 2021 jsme s partnery z ŽiJ hovořili o tom, že do příštích voleb s účastí v koalici Žijeme Jihlavou nepočítáme, a že naší prioritou je sestavení platformy, která nám umožní samostatný postup a prosazování sociálně liberálního programu pro Jihlavu. To, že v předvolebním období vznikají koalice a další formy spolupráce různých stran, je v demokratickém systému běžné. Ostatně i základy ŽiJ byly položeny několik měsíců před volbami v roce 2018,”* doplňuje Nováková.

---

***KONTAKT PRO NOVINÁŘE*** 

Eva Nováková, 775 666 988, eva.novakova@pirati.cz
