---
date: 2021-11-12
category: blog
tags:
 - Housing First
 - Zastupitelstvo Kraje Vysočina
layout: post
title: Krajští zastupitelé a zastupitelky podpořili zabydlování rodin v bytové nouzi
author: Eva Nováková
authorId: eva.novakova
image: posts/2021-11-12-krajsti-zastupitele-a-zastupitelky-podporili-zabydlovani-rodin-v-bytove-nouzi.jpg
---

Jihlava, 12. listopadu 2021, Foto zdroj: Kraj Vysočina - **Dvanáct domácností zabydlených v rámci pilotního testování programu Bydlení především bude i nadále spolupracovat s jihlavskou Charitou. Projekt začal před dvěma lety a nyní mu z důvodu výpadku financování z evropských fondů hrozilo ukončení. Vykazuje přitom vysokou míru úspěšnosti, přičemž klíčová je právě podpora ze strany sociálních pracovnic. Pro udělení finančního příspěvku poskytovateli sociální práce se na krajském zastupitelstvu vyslovilo 28 zastupitelů.**

Jihlavský Housing First je realizován od roku 2019 a zaměřuje se na řešení bytové nouze rodin i jednotlivců. Vychází přitom ze zkušeností sociálních pracovníků, ale z i výzkumů, které ukazují na souvislosti nestabilního bydlení, školní (ne)úspěšnosti dětí a dalších faktorů, které přispívají k prohlubování sociálního vyloučení (exekuce, zadluženost, nezaměstnanost, bezpečnost). Jedním z posledních takových výstupů je Zpráva o vyloučení z bydlení za rok 2021, která [řadí Jihlavu mezi dvacet celorepublikově nejvíce zasažených měst.](https://vysocina.pirati.cz/tiskove-zpravy/eva-novakova-problemy-s-bydlenim-maji-v-jihlave-stovky-domacnosti/)

Metoda Housing First je jedním z nástrojů, které Jihlava ke zmírnění bytové nouze využívá. V rámci tohoto programu se soustředí na ty nejohroženější domácnosti s komplexními potřebami, které mají zkušenost s dlouhodobým pobytem na ubytovnách, azylových domech, v institucích, technicky nevyhovujícím a předraženém bydlení či přímo na ulici, a vyčerpaly možnosti jak se z bytové nouze samy vymanit. Pro účely projektu je vyčleněno 12 bytů, u kterých je nastaveno snížené nájemné (odpovídající sociálním bytům).

Součástí pilotního testování je i sběr zkušeností, nastavování spolupráce odborů magistrátu s poskytovatelem služby (Oblastní charitou Jihlava) a zvyšování kompetencí terénních pracovníků. Ti domácnosti kromě samotného zabydlování podporují i v dalších oblastech života, aby přispěli k jejich stabilizaci a ideálně i k samostatnému fungování. Škála problémů sahá od dluhů po řešení školní docházky či zdravotního stavu (včetně duálních diagnóz, traumatu, psychiatrických onemocnění).

Program byl dosud financován ze sociálního fondu EU prostřednictvím programu OPZ (se spoluúčastí města). Vyhlášení další výzvy je očekáváno v polovině roku 2022. Primárním cílem současných snah o zajištění překlenovacího financování je zachování realizačního týmu, který je nositelem celého, po dobu realizace projektu pečlivě budovaného, know-how.

Důležitost finanční i metodické podpory obcí při realizaci programů bydlení s podporou si uvědomuje i Rada Kraje Vysočina, která tento bod zařadila do svého [programového prohlášení.](https://www.kr-vysocina.cz/assets/File.ashx?id_org=450008&id_dokumenty=4105779) Stejně tak zástupci ministerstev a poskytovatelů služeb už delší dobu usilují o legislativní zakotvení zákona o sociálním bydlení a s ním související sociální práce. Současná situace je pro obce z hlediska financování a realizace programů neudržitelná, dosud nasbírané zkušenosti (mezi něž patří například i ty z obcí Vír či Křižánky) jsou však velmi cenné pro další nastavování systémové podpory a rozvoj podobných programů (nejen) v Kraji Vysočina.

Koncept Housing First aplikuje nyní 13 měst – kromě Jihlavy mezi ně patří Brno, České Budějovice, Třinec, Frýdek-Místek, Havířov, Jeseník, Karviná, Louny, Most, Orlová, Ostrava, Otrokovice, Plzeň, Ústí nad Labem, Žatec. Dle dostupných informací by všechna tato města chtěla v aplikaci tohoto konceptu pokračovat. Přidávají se k nim i další a koncept HF se začal šířit i do slovenských měst.

Na přelomu září a října se v Jihlavě konala první konference Housing First v České republice. První den byl věnován představení a vyhodnocení jihlavského projektu, druhý patřil budoucnosti tohoto přístupu v ČR. Záznamy z obou dnů najdete na YouTube kanálu města ([den 1,](https://www.youtube.com/watch?v=AXUw2iny3-E) [den 2](https://www.youtube.com/watch?v=5kLxbzC9Cnc)).

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
