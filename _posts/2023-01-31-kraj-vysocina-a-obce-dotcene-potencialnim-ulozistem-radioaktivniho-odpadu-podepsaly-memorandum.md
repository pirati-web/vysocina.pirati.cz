---
date: 2023-01-31
category: blog
tags:
 - Úložiště radioaktivního odpadu
 - Kraj Vysočina
layout: post
title: Kraj Vysočina a obce dotčené potenciálním úložištěm radioaktivního odpadu podepsaly memorandum o společném postupu při jednání se státními orgány
author: Jiří Svoboda
authorId: jiri.svoboda
image: posts/2023-01-31-kraj-vysocina-a-obce-dotcene-potencialnim-ulozistem-radioaktivniho-odpadu-podepsaly-memorandum.jpg
---

Jihlava, 31. ledna 2023, Foto Kraj Vysočina - **Zástupci 17 obcí z dvou potenciálních lokalit vzniku hlubinného úložiště radioaktivního odpadu (Hrádek u Jihlavy a Horka u Třebíče), společně s hejtmanem Kraje Vysočina Vítězslavem Schrekem dnes podepsali memorandum o společném postupu při jednání se státními orgány.**

Cílem memoranda, jehož podobu schválily všechny zastoupené obce, je, že aktuálně prováděný výběr finální lokality umístění hlubinného úložiště radioaktivního odpadu bude proveden za podmínky respektování oprávněných zájmů dotčených obcí i kraje a po vypořádání veškerých důvodných rizik souvisejících s jeho umístěním.

*„Memorandum o společném postupu stvrzuje naši dohodu s obcemi, že jim budeme partnery při jednání se státem ve věci hlubinného ukládání radioaktivních odpadů. Se zástupci obcí a spolků obou vysočinských lokalit se na kraji pravidelně setkávám už dva roky, jasný postoj krajské rady jsme si vepsali i do programového prohlášení a dnešní podpis je tak završením těchto aktivit, které směřují ke společnému cíli – nastavit přehledný a transparentní proces, který zohlední zájmy a obavy dotčených obcí,“* doplňuje náměstkyně hejtmana Kraje Vysočina pro oblast regionálního rozvoje a územního plánování Hana Hajnová (Piráti).

![Kraj Vysočina a obce dotčené potenciálním úložištěm radioaktivního odpadu podepsaly memorandum o společném postupu při jednání se státními orgány](https://a.pirati.cz/vysocina/img/posts/2023-01-31-kraj-vysocina-a-obce-dotcene-potencialnim-ulozistem-radioaktivniho-odpadu-podepsaly-memorandum-II.jpg)

*„Vláda v polovině ledna letošního roku schválila upravené znění zákona o řízeních souvisejících s hlubinným úložištěm radioaktivního odpadu, které do zákona přidalo ustanovení, že vláda požádá obě komory Parlamentu o souhlas s určením hlavní a záložní lokality pro umístění hlubinného úložiště. Pro komunikaci a zapojení dotčených samospráv má ministerstvo průmyslu a obchodu zřídit speciální pracovní skupinu. Bude tedy na ministerstvu, jak se role zadavatele celého procesu zhostí a jak bude k obcím přistupovat. Za nás jako kraj i nadále platí, že budeme usilovat o to, aby byl finální výběr proveden se zohledněním oprávněných zájmů obcí i kraje a po vypořádání veškerých důvodných rizik souvisejících s umístěním,“* dodává Hajnová.

Úložiště radioaktivního odpadu má na vybrané lokalitě vzniknout do roku 2065, respektive do roku 2050 podle tzv. taxonomie EU, kde ministerstvo průmyslu a obchodu zjišťuje proveditelnost v takto zkráceném termínu. Nyní je vyhořelé jaderné palivo ukládáno do meziskladů v areálech obou českých jaderných elektráren. Obce na Vysočině dlouhodobě postrádají možnost, aktivně vstoupit do procesu výběru lokality jako plnohodnotný partner s ministerstvem průmyslu a obchodu a správou úložišť radioaktivního odpadu.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
