---
date: 2022-06-29
category: blog
tags:
 - Digitální inovace
 - Kraj Vysočina
layout: post
title: Studenti z Havlíčkova Brodu uspěli v mezinárodní soutěži „Digitální inovace a virtuální zážitky“. Jejich projekt udělal dojem i na ministra Ivana Bartoše
author: redakce
authorId: 
image: posts/2022-06-29-studenti-z-havlickova-brodu-uspeli-v-mezinarodni-soutezi.jpg
---

Jihlava, 29. června 2022, Foto: Kraj Vysočina - **Filip Netolický a Michal Krásný, dnes již absolventi Střední průmyslové školy stavební akademika Stanislava Bechyně Havlíčkův Brod, zabodovali se svou prací *„Krajská knihovna metodou BIM“* a přivezli si krásné druhé místo z mezinárodní studentské soutěže zaměřené na digitalizaci a virtuální realitu. Čtyřčlenná odborná porota ocenila především využitelnost v praxi a vysokou odbornou úroveň této práce.**

Finále mezinárodní středoškolské soutěže vyhlašované Evropským regionem Dunaj-Vltava proběhlo 23. 6. 2022 v hornorakouském Linci v rámci odborné konference Digitální inovace a virtuální zážitky.

*„Filipovi a Michalovi gratuluji ke skvělému umístění, které je dalším oceněním jejich práce. Oběma studentským týmům a jejich učitelům, kteří mají na úspěchu svých žáků výrazný podíl, pak děkuji za reprezentaci Kraje Vysočina v této prestižní soutěži,“* uvedla Hana Hajnová, náměstkyně pro oblast regionálního rozvoje.

![Studenti z Havlíčkova Brodu uspěli v mezinárodní soutěži „Digitální inovace a virtuální zážitky“. Jejich projekt udělal dojem i na ministra Ivana Bartoše](https://a.pirati.cz/vysocina/img/posts/2022-06-29-studenti-z-havlickova-brodu-uspeli-v-mezinarodni-soutezi-bartos-hajnova.jpg)

Projekt Krajské knihovny v metodě BIM prezentovali studenti i ministru pro místní rozvoj Ivanu Bartošovi při jeho návštěvě na Vysočině v květnu letošního roku. *„Ukázali jsme tak, že i žáci našich středních škol dokáží disponovat schopnostmi a vědomostmi, které jsou v 21. století nezbytné. Úroveň střední školy stavební v Havlíčkově Brodě a její spolupráce s krajem i městem, je výjimečná a jsem ráda, že se o tom mohl Ivan Bartoš přesvědčit na vlastní oči,“* doplnila Hajnová.

Kromě vyvrcholení mezinárodní studentské soutěže přinesla konference Digitální inovace a virtuální zážitky také část věnující se právě rozšířené a virtuální realitě. Využití virtuální reality, kterým lze zpestřit výuku a pomoci snadněji pochopit prezentovaná témata, se dnes stává díky nižší pořizovací ceně vybavení a široké nabídce již zpracovaných modulů pro školy jednodušší. Řada škol i na Vysočině začíná výuku ve virtuální realitě zařazovat do běžné výuky.

Konference proběhla v rámci realizace projektů *„Zvyšování kvalifikace v oblasti Průmysl 4.0“*, *„Kvalifikace Průmysl 4.0 v Evropském regionu Dunaj-Vltava“* a *„VReduNET“* s podporou programu Interreg V-A Rakousko-Česká republika.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
