---
date: 2022-12-21
category: blog
tags:
 - energetické úspory
 - Kraj Vysočina
layout: post
title: Piráti navrhují první fotovoltaické elektrárny na budovách Kraje Vysočina 
author: redakce
authorId:
image: posts/2022-12-21-pirati-navrhuji-prvni-fotovoltaicke-elektrarny-na-budovach-kraje-vysocina.jpg
---

Jihlava, 21. prosince 2022, Foto Kraj Vysočina - **Tři projekty na umístění fotovoltaických elektráren a dva projekty na zateplení budov schválila Rada Kraje Vysočina k projektové přípravě. Nejblíže k realizaci má projekt Domova mládeže Střední uměleckoprůmyslové školy v Heleníně za 150 milionů korun, další čtyři budou následovat. Odhadované realizační náklady jsou 650 milionů korun s možnou dotací až 50 % z Operačního programu Životní prostředí.**

*„Zhruba před měsícem jsme ve spolupráci s Energetickou agenturou Vysočiny dokončili mapování všech krajských budov s cílem vytipovat z nich vhodné kandidáty pro realizaci projektů energetických úspor, instalaci fotovoltaiky a dalších technologií. Z těchto 27 vytipovaných objektů jsme prvních pět posunuli do fáze projektové přípravy a hned na třech z nich by mělo dojít k prvním instalacím fotovoltaických panelů,“* uvedla Hana Hajnová, náměstkyně hejtmana pro regionální rozvoj (Piráti).

Náklady na projektovou přípravu pěti nových projektů se pohybují kolem 16 milionů korun. Když je sečteme s náklady na realizaci, dostáváme se k částce 666 milionů korun. Z Operačního programu Životní prostředí je předpokládána výše dotace minimálně 50 % způsobilých výdajů, přičemž předpokládané úspory energií budou okolo 30 %. 

Jak upřesňuje Pirátka Hana Hajnová, jedná se především o projekty v oblasti školství, sociálních věcí i nemocnic: *„Projektová příprava byla zahájena u objektu domova mládeže SÚPŠ Jihlava-Helenín, následovat bude objekt odborného výcviku v Náměšti nad Oslavou, Obchodní akademie a Hotelové školy Třebíč, objekt Dětského domova Jemnice, objekt Domova pro seniory Třebíč – Manželů Curieových a stravovací provoz Nemocnice Pelhřimov.“*

U všech objektů dojde kromě nutných stavebních úprav k zateplení obálky a výměně výplní otvorů v kombinaci s dalšími energeticky úspornými opatřeními jako například instalace fotovoltaické elektrárny (dětský domov Jemnice, domov pro seniory Třebíč a nemocnice Pelhřimov), modernizace osvětlení, instalace vzduchotechniky s rekuperací odpadního tepla, rekonstrukce otopné soustavy či snížení energetické náročnosti technologických provozů. 

Právě na tato opatření hodlá kraj využít předpokládanou podporu ve výši okolo 60 mil. Kč., kterou nabízí Operační program Životní prostředí 2021-2027. Naváže tak na řadu projektů úspor energií s dotací přes 120 mil. Kč, které úspěšně realizoval za podpory evropských fondů v programovém období 2014-2020, díky nimž došlo ke snížení spotřeby energie průměrně o 44 %.


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
