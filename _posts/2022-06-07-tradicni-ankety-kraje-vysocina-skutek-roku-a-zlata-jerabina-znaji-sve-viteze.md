---
date: 2022-06-07
category: blog
tags:
 - Skutek roku
 - Zlatá jeřabina
layout: post
title: Tradiční ankety Kraje Vysočina Skutek roku a Zlatá jeřabina znají své vítěze
author: Jiří Svoboda
authorId: jiri.svoboda
image: posts/2022-06-07-tradicni-ankety-kraje-vysocina-skutek-roku-a-zlata-jerabina-znaji-sve-viteze.jpg
---

Jihlava, 7. června 2022 – **V pondělí 6. června, úderem sedmnácté hodiny odpolední, byla v prostorách premonstrátského kláštera v Nové Říši zahájena slavnostní událost u příležitosti ocenění tradičních anket Kraje Vysočina. Vyhlášení anket se zúčastnili také pirátští krajští radní a zastupitelé.**

Klášter Panny Marie v Nové Říši nedaleko Telče byl založen řeholními sestrami svatého Norberta. A právě symbolicky 6. června, tedy v den svátku svatého Norberta, byla na tomto nádherném místě vítězům anket Zlatá jeřabina a Skutek roku předána ocenění v podobě finančního daru a symbolu těchto anket… šneka a plodu jeřabiny.


![Tradiční ankety Kraje Vysočina Skutek roku a Zlatá jeřabina znají své vítěze](https://a.pirati.cz/vysocina/img/posts/2022-06-07-tradicni-ankety-kraje-vysocina-skutek-roku-a-zlata-jerabina-znaji-sve-viteze-I.jpg)


O hudební úvod večera se postaralo smyčcové kvarteto z Třebíče Cordial String Quartet, které zahrálo skladbu od Pavla Vranického, hudebního skladatele, dirigenta, houslisty a rodáka z Nové Říše. Úvodní přivítání patřilo opatovi premonstrátského kláštera Panny Marie Rudolfovi Kosíkovi, po němž nás přivítal hejtman Kraje Vysočina Vítězslav Schrek a vyhlašovatelé anket, tedy 1. náměstkyně hejtmana pro oblast regionálního rozvoje Hana Hajnová a náměstek hejtmana pro oblast kultury Roman Fabeš.

*„Skutek roku je krajská anketa, která si klade za cíl ocenit nejlepší dobré skutky roku 2021. Já mohu s potěšením říci, že i v letošním roce se nám sešlo několik desítek nominací, a to ať už to byly fyzické nebo právnické osoby. U fyzických osob jste možná někteří z vás i hlasovali, protože v březnu byla otevřena internetová anketa na našich webových stránkách, kde jste mohli svým hlasem rozhodnout o tom, který z těch skutků vás nejvíce oslovil, inspiroval, který si podle vás zaslouží nějaké ocenění,“* řekla v úvodu náměstkyně pro regionální rozvoj Hana Hajnová (Piráti).


![Tradiční ankety Kraje Vysočina Skutek roku a Zlatá jeřabina znají své vítěze](https://a.pirati.cz/vysocina/img/posts/2022-06-07-tradicni-ankety-kraje-vysocina-skutek-roku-a-zlata-jerabina-znaji-sve-viteze-II.jpg)


*„Na to potom navazovala činnost odborné poroty, která vyhodnocovala z přihlášených skutků právnických osob, podnikatelů i neziskovek. Musím vám říct, že jsem měla možnost zasednout v té porotě a byla to práce věru těžká. Všechny ty skutky byly naprosto nádherné a byť tady může zvítězit jen pouze ten jeden jednotlivec z té dané kategorie, tak bych této příležitosti chtěla využít a poděkovat všem z vás, kteří po tom světě chodíte a koukáte kolem sebe, chodíte s otevřeným srdcem a jste odhodláni pomoci tam, kde je to potřeba, protože respekt, poděkování a ocenění si zasloužíte všichni. A já vám mockrát děkuji,“* dodala Hajnová.

V anketě Skutek roku 2021 uspělo celkem 9 fyzických a právnických osob, přičemž ocenění si odnesl například Ondřej Zmeškal za účast na závodě Tour de France spojenou s charitativní sbírkou, Markéta Svobodová za dobročinnou akci *„Piknik v trávě pomáhá“*, Pavel Prokop za zmapování osudů židovských rodin v Jaroměřicích nad Rokytnou a položení kamenů zmizelých a Jiří Onderka za vedení Klubu mladých zahrádkářů a organizaci akcí pro veřejnost. Mimo to uspěl i zapsaný spolek Happy run, pobočka České společnosti ornitologické na Vysočině, Oldřich Heřman a Rodinná pekárna Veselo, Chaloupky o. p. s. a lesní mateřská škola nebo Tělovýchovná jednota Spartak Počátky, z. s.


![Tradiční ankety Kraje Vysočina Skutek roku a Zlatá jeřabina znají své vítěze](https://a.pirati.cz/vysocina/img/posts/2022-06-07-tradicni-ankety-kraje-vysocina-skutek-roku-a-zlata-jerabina-znaji-sve-viteze-III.jpg)


Již osmnáctý ročník ankety Zlatá jeřabina je zaměřen převážně na kulturu a péči o kulturní dědictví, čemuž odpovídá i dvojice vyhlašovaných kategorií. V těch uspěly například Větrný mlýn na Kanciborku v Třebíči, Italský poklad Čech – koncert na zámku v Brtnici, divadelní představení Se zlatou růží v erbu, obnova poutního kostela sv. Jana Nepomuckého na Zelené hoře, postupná obnova židovského domu v Třebíči a renovace hasičské stříkačky DS 16 z roku 1950. Obnova poutního kostela sv. Jana Nepomuckého na Zelené hoře pak získala také mimořádné čestné uznání náměstka hejtmana pro oblast kultury, památkové péče a cestovního ruchu Romana Fabeše za významný přínos v oblasti hmotného kulturního dědictví.

Slavnostní večer pak opět zakončilo smyčcové kvarteto Cordial String Quartet se skladbou Viva la Vida od známé britské rockové skupiny Coldplay.

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
