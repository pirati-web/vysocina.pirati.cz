---
date: 2022-11-23
category: blog
tags:
 - Kraj Vysočina
 - ocenění
layout: post
title: Kraj Vysočina získal Krabici od vína za nejlepšího zadavatele veřejných zakázek
author: Jiří Svoboda
authorId: jiri.svoboda
image: posts/2022-11-23-kraj-vysocina-ziskal-krabici-od-vina-za-nejlepsiho-zadavatele-verejnych-zakazek.jpg
---

Jihlava, 23. listopadu 2022, Foto Kraj Vysočina - **Hana Hajnová, náměstkyně hejtmana Kraje Vysočina pro oblast regionálního rozvoje, si na Ministerstvu pro místní rozvoj převzala *„Krabici od vína“* neboli ocenění za transparentní a hospodárné veřejné zakázky. V hodnocení zadavatelů veřejných zakázek ve městech s ročními nákupy mezi 30 a 300 mil. Kč uspěl již podruhé také Žďár nad Sázavou.**

V desátém hodnocení žebříčku Zindex.cz, který porovnává jednotlivé zadavatele a poskytuje jim zpětnou vazbu, zda postupují s doporučeními pro hospodárné zadávání dle MMR či Evropské komise, uspěl Kraj Vysočina, a to znamená, že trofej v podobě *„Krabice od vína“* putuje na Vysočinu. Právě podoba trofeje, tedy krabice od vína, odkazuje na fakt, že stovky úřadů v ČR nakupují transparentně a nezaslouží si nálepku korupce. Kraj Vysočina získal od dodavatelů maximální hodnocení. 

*“Ocenění, o kterém rozhodli dodavatelé, je pro nás potvrzením, že náš dosavadní přístup k zadávání veřejných zakázek je pro tuto cílovou skupinu srozumitelný, přívětivý, ale zároveň spravedlivý. Ocenění je pro nás závazkem v tomto přístupu nejen vytrvat, ale zároveň ho prohlubovat, při tvorbě zadávacích dokumentací dále zohledňovat nejen to, abychom získali ekonomicky nejpřijatelnější plnění, ale aby tento náš záměr ze zadávacích podmínek zcela jasně a nepochybně dodavatelé i pochopili,“* říká náměstkyně hejtmana Kraje Vysočina pro oblast regionálního rozvoje Hana Hajnová (Piráti).

*„Ocenění je to ale primárně pro celý tým krajského úřadu, který se veřejným zakázkám svědomitě věnuje v čele s Petrem Tlustošem, který je naším zakázkovým mistrem. Všem kolegům za jejich práci děkuji a věřím, že neusneme na vavřínech a budeme se v této oblasti i nadále zlepšovat,“* dodává Hajnová.

Kraj Vysočina získal v tomto roce i další ocenění týkající se úřednického týmu krajského úřadu. V hodnocení K-indexu Hlídače státu si opakovaně udržel rating A, což znamená, že hodnocený subjekt nevykazuje téměř žádné rizikové faktory.

Kompletní výsledky hodnocení zadavatelů veřejných zakázek najdete na [https://www.zindex.cz/](https://www.zindex.cz)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
