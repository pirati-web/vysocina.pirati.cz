---
date: 2022-04-19
category: blog
tags:
 - Piráti a Fórum Jihlava
 - komunální volby
layout: post
title: Karolína Koubová - potřebujeme investovat, potřebujeme snižovat vnitřní dluh města a hodně opravovat naši infrastrukturu
author: Jiří Svoboda
authorId: jiri.svoboda
image: posts/2022-04-19-karolina-koubova-potrebujeme-investovat-potrebujeme-snizovat-vnitrni-dluh-mesta.jpg
---

Jihlava, 19. dubna 2022 – **Současná primátorka města Jihlavy Karolína Koubová se po 1. kole primárních voleb stala jedničkou volebního projektu PiFo do podzimních komunálních voleb. Přinášíme vám proto rozhovor s Karolínou Koubovou, lídryní kandidátky Pirátů, Fóra Jihlava a nezávislých osobností.**

**Již po 1. kole volby lídra/lídryně pro komunální volby v Jihlavě jste získala nadpoloviční většinu hlasů a stala se tak jedničkou kandidátky. Lidé Vás znají především jako primátorku Jihlavy. Mohla byste se našim čtenářům představit?**

*Vezmu to z té pracovní stránky. Profesí jsem kulturní manažerka, vystudovala jsem na JAMU Divadelní manažerství. Hned po škole jsem nastoupila v Jihlavě do Tělocvičné jednoty Sokol a stala se vedoucí produkce tehdy rekonstruovaného multifunkčního divadelního sálu DIOD. Nikdo tehdy moc nevěřil na to, že by sál takového typu mohl v Jihlavě nalákat návštěvníky, ale podařilo se a teď už si málokdo umí představit, že by DIOD na kulturní scéně nebyl. Z toho mám obrovskou radost.* 

*Po pěti letech tam jsem šla na mateřskou a rodičovskou dovolenou, v roce 2014 jsem poprvé kandidovala jako lídryně Fóra Jihlava. Z toho prvního volebního období za mnou jde především Strategie pro kulturu a cestovní ruch, podle které jedeme doposud, díky ní jsou ve městě vidět konkrétní výsledky (pojmenování a opečovávání nejen kulturně-vzdělávacích klastrů v území, ale také pojmenování Stříbrného údolí, založení příspěvkové organizace, která se stará o kulturu a cestovní ruch, rozžití náměstí v létě i během adventu a Vánoc…). Druhou nejzásadnější změnou, kterou jsem v té době iniciovala a podařilo se jí prosadit, bylo zveřejňování materiálů do zastupitelstva.* 

*V tomto období považuji za nejzásadnější úspěch převzetí vodohospodářské infrastruktury po několikaletém soudním sporu. Byla to velká škola, hodně nás to posune, ale taky je třeba říct, že nám to všem vzalo hodně sil. Potom přišel covid, teď válka… Mám ve své gesci krizové řízení, takže jsem se opravdu nenudila. Radost jsem si dělala menšími projekty, jako třeba zahájení výsadby stromů na náměstí, dětský koutek na radnici, nové hřiště pod hradbami. A konečně už budeme mít důstojné veřejné záchodky! Bohužel ale musím říct, že na „moje“ témata už mi čas nezbývá, to mě mrzí.* 

**Jaká byla Vaše motivace kandidovat na lídryni kandidátky?**

*Chci především pracovat na rozdělané práci, čtyři roky jsou krátká doba na to, aby se cokoli stihlo od začátku do konce. V tomto týmu cítím společný světonázor a věřím, že budeme dál tahouny změn, které jsou ve městě potřeba.* 

**Jste primátorkou, ženou v čele krajského města. Jaké to je, být političkou v silně mužském světě politiky?**

*Já tuhle otázku nemám ráda, protože odkazuje na to, že stále dělíme svět na „mužský“ a „ženský“. Chtěla bych, aby to vůbec nebylo téma k diskusi, prostě máme každý nějaké plusy a mínusy, prostě se musíme domluvit. Ale tam ještě nejsme… Občas si mě pletou s nějakou asistentkou, občas podají ruku mému řidiči a ne mně, občas mě chce někdo sbalit proto, že jako veřejná osoba „musím mile odpovídat na všechny otázky“. To ale není o politice, to je o tom, že se pořád ještě všichni pereme s nějakými stereotypy.* 

**Zastupujete kandidátku Pirátů, Fóra Jihlava a nezávislých osobností. S jakými vizemi a cíli jdete do komunálních voleb?**

*Čeká nás extrémně těžké období, budeme muset hodně šetřit, potýkat se s dopady covidu i války. Přitom potřebujeme investovat, potřebujeme snižovat vnitřní dluh města a hodně opravovat naši infrastrukturu, ať už se jedná o budovy, chodníky nebo vodohospodářskou infrastrukturu. Mou vizí je, že se tímto obdobím neprošetříme, ale že budeme schopni vybrat priority, které pomohou městu nejenom nakopnout ekonomiku, ale také opečovávat vztahy a vazby mezi lidmi. To je něco zásadního a v politice se to řeší jen okrajově.* 

**Chápu, že na představení předvolebního programu je ještě brzy. Co je ale podle Vašeho názoru potřeba zlepšit v Jihlavě, aby se místním žilo lépe?**

*Upravenost veřejného prostoru, ať už jde o zeleň či čistotu. Potřebujeme obchodně a kulturně živé a opravené centrum, to je velká bolest, dále potřebujeme pracovat na rozvoji kvality vzdělávání a následného uplatnění šikovných lidí.*

**V komunálních volbách kandidujete společně s Piráty. Co Vás přimělo k tomu, být na společné kandidátce?**

*Společný světonázor s těmi konkrétními lidmi, kteří se do toho společně rozhodli jít. Nemusíme vzájemně souhlasit ve všem, ale postoje máme velmi podobné. Toho si vážím.* 

**Existují nějaké pirátské hodnoty, které Vás zaujaly?**

*Otevřenost, liberálnost, sdílení.*

**Děkuji za rozhovor**


---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
