---
date: 2022-03-30
category: blog
tags:
 - Kotlíkové dotace
 - Kraj Vysočina
layout: post
title: Kraj Vysočina žádá o více než 119 mil Kč, které by měly pokrýt výměnu minimálně 666 zdrojů tepla
author: Jiří Svoboda
authorId: jiri.svoboda
image: posts/2022-03-30-kraj-vysocina-zada-o-vice-jak-119-mil-kc.jpg
---

Jihlava, 30. března 2022 – **Rada Kraje Vysočina na svém včerejším jednání schválila podání žádosti o dotaci na Ministerstvo životního prostředí (MŽP) pro financování výměny nevyhovujících kotlů u nízkopříjmových domácností. Datum vyhlášení výzvy závisí na rychlosti schválení žádosti Ministerstvem životního prostředí.**

Krajská rada na svém pravidelném jednání schválila podání žádosti o dotaci na MŽP na výměnu kotlů u nízkopříjmových domácností, přičemž žádá o maximální možnou částku ve výši 119,4 milionu korun. Tato částka by měla uspokojit více než 666 žadatelů.

*„MŽP vyhlásilo výzvu pro předkládání žádosti o podporu z Operačního programu Životní prostředí na projekty kotlíkových dotací pro nízkopříjmové domácnosti dne 25. 2. 2022. Kraj Vysočina obratem připravil žádost do tohoto programu, kterou včera schválila rada kraje a do konce měsíce března ji Kraj Vysočina podá na MŽP ke schválení. Datum vyhlášení výzvy kraje pro občany závisí na rychlosti schválení krajské žádosti ze strany MŽP. Kraj Vysočina po tomto schválení ze strany MŽP musí vyhlásit „pravidla“ pro příjem žádostí, která musí být dle zákona zveřejněna minimálně 30 dnů a následně mohou být přijímány žádosti žadatelů,“* doplňuje informace o budoucí výzvě náměstkyně hejtmana Kraje Vysočina pro oblast regionálního rozvoje Hana Hajnová (Piráti).

Ministerstvo životního prostředí zároveň na posledních chvíli změnilo podmínky dotace nízkopříjmovým domácnostem, a to tak, že dotace na tepelná čerpadla bude nízkopříjmovým domácnostem navýšena na 180 000 Kč, avšak zároveň dojde k omezení uznatelnosti u plynových kondenzačních kotlů.

*„Vzhledem k současné situaci na Ukrajině je tu možnost, že Evropská komise nebude chtít schválit podporu plynových kotlů. MŽP tedy garantuje, že budou uznatelné dotace na plynové kotle, které byly nainstalovány do 30. 4. 2022, nebo do tohoto data byla alespoň vystavena závazná objednávka. To jestli budou plynové kotle uznatelné neomezeně nebo s tímto omezením bude jasné až po projednání problému na úrovni evropské komise, k čemuž by mělo dojít na konci dubna 2022. Kraj Vysočina proto počká s vyhlášením krajské výzvy pro občany až do této doby, kdy budou pravidla programu jasná,“* dodává Hana Hajnová.

![Kraj Vysočina žádá o více než 119 mil Kč, které by měly pokrýt výměnu minimálně 666 zdrojů tepla](https://a.pirati.cz/vysocina/img/posts/2022-03-30-kraj-vysocina-zada-o-vice-jak-119-mil-kc-zdroje.JPG)


Další informace najdete na [webu Kraje Vysočina](https://www.kr-vysocina.cz/kraj-pozada-o-119-milionu-na-vymenu-kotlu-u-nizkoprijmovych-domacnosti/d-4112666/p1=117186)

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
