---
date: 2021-06-29
category: blog
tags:
 - kamenný hospic
 - Kraj Vysočina
layout: post
title: Hana Hajnová - Do stavby lůžkového hospice vstupuje Kraj Vysočina jako investor
author: Hana Hajnová
authorId: hana.hajnova
image: posts/2021-06-29-hana-hajnova-do-stavby-luzkoveho-hospice-vstupuje-kraj-vysocina.jpg
important: true
---

Jihlava, 29. června 2021 - **Po mnoha měsících jednání, deklarovaných spoluprací, převodu pozemků a dalších úkonů je jasné, že aby vznikl v Kraji Vysočina lůžkový hospic, bude do toho muset krajská samospráva vstoupit v roli investora.** 

Doposud se celá příprava odehrávala pod taktovkou Spolku pro lůžkový hospic Mezi stromy, který připravil záměr výstavby kamenného hospice v Havlíčkově Brodě. Vyjednal s městem potřebný pozemek pro jeho výstavbu, připravil projektovou dokumentaci pro stavební povolení a ministerstvo zdravotnictví požádal o dotaci na výstavbu. A tady se to celé zadrhlo. Navzdory podmínkám vyhlášeného dotačního programu, odmítlo ministerstvo akceptovat spolek jako vhodného žadatele a nositele projektu a na konci loňského roku po měsících mlčení mu vydalo zamítavou odpověď na žádost o dotaci. 

To bylo v době, kdy se na kraji rodila nová samospráva, sestavovala se rada a tvořilo programové prohlášení. V něm je explicitně zanesen závazek, že Rada Kraje Vysočina *„podpoří výstavbu kamenného hospice v Kraji Vysočina“*. Nikdo z nás v té době ale netušil, že brzy bude na stole ne otázka podpory, ale rovnou převzetí celé investice na krajská bedra. 

Ihned poté, co jsme zjistili, že spolek Mezi stromy potřebnou dotaci pro výstavbu nezískal, jsme se zapojili do jednání s ministerstvem zdravotnictví, které bohužel nikam nevedlo. Respektive nevedlo původně zamýšleným směrem, tedy aby investorem a provozovatelem kamenného hospice na Vysočině byl právě Spolek pro lůžkový hospic Mezi stromy. Během jednání se ale otevřela varianta, že by pro ministerstvo byl jako žadatel akceptovatelný Kraj Vysočina, případně jeho příspěvková organizace. 

To byla naprosto nová skutečnost, se kterou jsme s kolegy radními úplně nepočítali. Po mnoha diskusích a zvažování jsme se nakonec dohodli, že do toho jako Kraj Vysočina přece jen investorsky vstoupíme. Nebylo to jednoduché rozhodnutí, proto bych tímto kolegům v radě chtěla poděkovat za věcnou a konstruktivní debatu. Nyní jsme na začátku procesu – přebíráme a aktualizujeme projektovou dokumentaci od spolku Mezi stromy, připravujeme investorský záměr, vyjednáváme s ministerstvem zdravotnictví o podání žádosti o dotaci na výstavbu, diskutujeme budoucí provozní model a oslovujeme všechny klíčové aktéry včetně města Havlíčkův Brod s prosbou o podporu a spolupráci. Tak nám držte palce, ať to tentokrát už klapne.    

---

***KONTAKT PRO NOVINÁŘE*** 

Jiří Svoboda, 724 235 840, <jiri.svoboda.hb@pirati.cz>
