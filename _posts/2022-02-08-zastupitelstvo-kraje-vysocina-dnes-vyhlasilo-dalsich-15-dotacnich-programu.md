---
date: 2022-02-08
category: blog
tags:
 - Fond Vysočiny
 - dotační programy
layout: post
title: Zastupitelstvo Kraje Vysočina dnes vyhlásilo dalších 15 dotačních programů za téměř 130 milionů korun
author: redakce
authorId: 
image: posts/2022-02-08-zastupitelstvo-kraje-vysocina-dnes-vyhlasilo-dalsich-15-dotacnich-programu.jpg
---

Jihlava, 8. února 2022 - **Dnes zasedalo v Jihlavě první krajské zastupitelstvo roku 2022. Na programu mělo celkem 78 bodů, z toho hned 15 patřilo dotační politice kraje – Fondu Vysočiny. Všemi hlasy přítomných zastupitelů a zastupitelek byly vyhlášeny dotační programy za 129 milionů korun.**

*„Dnes schválené a vyhlášené programy přinesou další finanční prostředky pro obce, spolky i podnikatele, aby mohli realizovat své projekty a podpořit tak rozvoj našeho kraje a obyvatel,“* uvedla Hana Hajnová, pirátská náměstkyně, která má krajskou dotační politiku ve své gesci. 

Vyhlášeny byly tyto programy:

![15 nových dotačních programů Fondu Vysočiny 2022 za téměř 130 milionů korun](https://a.pirati.cz/vysocina/img/posts/2022-02-08-zastupitelstvo-kraje-vysocina-dnes-vyhlasilo-dalsich-15-dotacnich-programu-tabulka.JPG)

*„Sběr žádostí v uvedených programech začne 14. března, takže žadatelé mají zhruba měsíc čas, aby připravili své projekty. V osmi programech bude dotace udělena na základě stanovených hodnotících kritérií, u zbývajících pak bude rozhodujícím kritériem čas podání,“* upřesnila Hana Hajnová. Informace o tom, jakým způsobem bude daný program hodnocen, najdou žadatelé v každé výzvě, která je zveřejněna na stránkách [www.fondvysociny.cz](www.fondvysociny.cz)

Do Fondu Vysočiny se po covidové „pauze“ vrací většina tradičních dotačních titulů, na které byli žadatelé na Vysočině zvyklí. Některé z nich se dočkaly drobných změn nebo navýšení finančních prostředků.

*„Upravili jsme například program Inovační vouchery, který nově vyhlašujeme hned na začátku roku, aby s ním podnikatelé mohli počítat při tvorbě svých rozvojových plánů v daném roce a také poprvé zkoušíme tzv. podání na čas, abychom snížili administrativní zátěž tohoto programu pro žadatele. Osobně mi velkou radost udělala shoda se všemi kolegy na navýšení prostředků pro program Cyklodoprava a cykloturistika o celých 8 milionů korun oproti předcházejícím rokům a nové programy například v oblasti seniorské politiky,“* shrnula nejmarkantnější změny Hajnová.

K vyhlášení v letošním roce zbývá ještě 6 programů Fondu Vysočiny, ke kterému by mělo dojít na některém z příštích jednání krajského zastupitelstva. 

